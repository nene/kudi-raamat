<!DOCTYPE html>
<html>
<head>
<title>ÕHULOSSIARHITEKTI KÄSIRAAMAT</title>
<meta charset="utf-8">
<link rel="stylesheet" href="raamat.css">
</head>
<body>
<h2>Algus</h2>

<p>Sel õhtul maitses vaikus nagu esimesed ploomid. „Hea päev teele asumiseks,“ mõtles ta, „sest nii on ju igatsus tagasi tulla.“</p>

<h2>Tsõõr</h2>

<p>Elas kord tantsiv tüdrik. Tema sukman oli tumesinine nagu kõige sügavam meri, põll ja pärg aga nii punased nagu vabarnate vahelt tõusev päike. Igal hommikul sidusid tuuled ta põllepaelad pöörisesse ja pärjakullatis ta kulmude kohal äratas maailma üles. Päevad otsa tantsis ta ringi, ööd otsa oli ta uni rahulik. Ta harjutas kullerkuppude kastes nõtkumise taktis kargusesammu ja küürutas koos vanaemaga kivikasukat. Piigat oli kõigil ikka hea meel näha. Rohigi lõkerdas lõbusalt, kui tüdruku õrnad tallad seda puutusid.</p>

<p>Külas, kus tüdruk väikeses tares elas, oli suur uhkuseasi – sillutatud platsike, kus peeti kõik pidupäevad. Ühel hommikul käis naabrimammi usin luud sillutisest üle. Selle peale ärkas tantsiv piiga ja läks ussaeda hommikut tervitama. Siis tuli päike välja ja üks pisike plika hakkas keset platsi kriitidega joonistama. Õuel seisja jäi teda uudishimulikult silmitsema. Kõigepealt tegi tirts suure ja sooja päikese. Seejärel aga hakkas ta päikese ümber joonistama poissi. Talle said sinililledest silmad ja õlekarva juuksed ning suur naerul suu. Ühe käe joonistas tirts uljalt puusa, teise rõõmsalt lehvitama. Samuti sai kriidimees ühe saapas ja kalifeepükstes jala. Ei tea, mis siis juhtus; kas hüüdis ema või tuli tüdimus peale, aga tirts pillas äkitselt kriidi maha ja keksis minema.</p>

<p>Tantsiv tüdruk läks ja võttis pisikese tüdruku kriidi, mis jala joonistamise pooleli oli jätnud. Ta tõmbas hoolikalt saapa kontuuri ja värvis selle kollaseks. Kriidimees sai teise triibulise püksisääre ka. Tüdruk põlvitas peaaegu lõpetatud joonistuse kõrvale ja tema juuksed riivasid poisi kuuerevääri, kui piiga talle lille kaabule joonistas. Kivisillutis tüdruku pihkude all soojenes. Ta peatus.
Tantsiv tüdruk ja kriitmees jäid üksteist silmitsema. Nende vahele sõlmus miski. Ehk oli see kaks esimest takti mõnest veel tundmatust tantsust. Vaatasid, kuni üks silmi pilgutas ja taevast tuli paar tiba vihma.</p>

<p>„Ei!“ hüüdis tüdruk. „Ära saja, sa ju pesed ta sillutiselt maha!“ Aga kiivas taevas ei kuulanud ja tegi ikka nagu tal kombeks – sadas. Tüdruk jooksis tuppa suurräti järele ning läks, rätt pea kohal, joonistuse kõrvale istuma, katsudes kriitmeest katta. Üksikud vihmapiisad pudenesid palakast läbi ja tilkusid kriitmehele. Tüdrukki tönnis selle peale. Vihm sadas lõbusale kriitpoisile, kes oli sündinud tirtsu ja tantsija sõrmede all. Pisarad tegid silmad uduseks, varbad hakkasid külmetama ja punane särgikant värvi andma.</p>

<p>Ühtäkki ütles keegi üsna lähedal: „Ära nuta ühti, mul on ju päike südameks. Ei ma vihmas sula. Võta mul parem käest ja aita mind sillutiselt lahti.“</p>

<p>Tüdruk pühkis silmad. Ta nägi poisi sirutatud käsi ning tema süda rõõmustas. Küll püüdis tüdruk haarata joonistuse kätt oma pihku, aga vihmamärjad sõrmed libisesid ikka ja üksnes mööda kivi. Ikka proovides ja proovides läksid sõrmed hellaks ja verele. Vihm aga sadas terve päeva ja öö.</p>

<p>Kivile kogunesid väikesed rõõmsad veejoad, mis hiilisid värvilisele kriidile aina lähemale. Piisad põrkasid puhtast olemise rõõmust maalt tagasi natuke õhku ja pritsisid märjaks nii tüdruku kui kriidimehe. Mees aina sulandus ja hajus, kuidas ka tüdruk ei üritanuks teda hoida. Hommikuks olid alles ainult mõned õrnad värvilised viirud ja, imekombel, nagu kriidimees lubas, päikesest süda.</p>

<p>Tüdruk oli üdini kurb. Ta lausa tundis, kuidas tants temast välja voolas, et nukrus ära mahuks. Seda ei saanud lubada. Seepärast võttis ta ennast kokku ning mõtles enese ja kriidipoisi südame ümber tsõõri – maailma kõige turvalisema ja täiuslikuma koha. Tüdruk asus tantsima. Õhk keerles ja sukman sai porist puhtaks. Ilmavalgus paistis ja sukadki kuivasid ära. Jalad leidsid iseenesest üles labajala- ja voorsammu ning kõik muugi.</p>

<p>Tüdruk tantsis tsõõris ümber joonistatud päikese ning sinna sisse said elu, lootus ja kõik tärkav. Sinna said igatsused ja ilu. Tsõõri suubusid hoog ja südameveri, mis panevad tantsu elama. Tüdruk keerles ning kui ta enam ei jaksanud ja kukkus, püüdsid tsõõri sündinud kriitmehe päris käed ta kinni. „Kas sa tuled nüüd minuga tantsima?“ küsis tüdruk.</p>

<p>„Tulen,“ vastas too ja naeratas.</p>

<h2>Rändrüütel Jaan</h2>

<blockquote>
<p>„Aga ma tean, et kuidas ka mõistuse hääl<br>
jutlustab ja manitseb, ei sure mu armastus<br>
rändavate rüütlite vastu.<br>
Mu süda on alati kinni hõbedases ajajärgus.”</p>

<p>Karl Ristikivi „Rooma päevik”.</p>
</blockquote>

<p>Kord pidi noor rüütel alla tulema Elevandiluust tornist, kus ta juba neliteist aastat kõigis rüütlikunstides õpetust oli saanud ning astuma suurde maailma ja päris ellu. Ellu, mis veeres ja mühises kusagil kaugel, sadade ning sadade kilomeetrite kaugusel Elevandiluust tornist ja Kivikõrbest, mis oli olnud poisi koduks nõnda kaua aega, et muud kodu ta peaaegu ei mäletanudki.</p>

<p>See oli kummaline maailm, kus noor rändrüütel esimesi päris oma seatud samme tegi. Kuningriike oli siin palju. Mõned väiksemad vürstiriigid, nagu noormehe isagi oma, teised suured, nõnda et ähvardasid lähemal ajal enda alla matta paljusid teisigi. Kõige läänepoolsema kuningriigi taga laiutas meri, kõige idapoolsem ja lõunapoolsem siinpool Kivikõrbe võitlesid aga üha pealetükkivama kõrbega. Üksjagu omapärased olid ka kombed, mis selle aeglaselt läbi kõnnumaa ratsutava noore mehe juba kuue aasta vanuselt Elevandiluust torni saatsid.</p>

<p>Nimelt oli selles maailmas juba kaua-kaua olnud asjad seatud nõnda, et ükski printsess ei saanud abielluda ilma, et teda päästetaks või vabastataks mõnest vangitornist, nõidusest või raskusest. Iga prints aga, välja arvatud vanim peres, pidi omale just sellel teel kaasa leidma. Eks oli neidki, kes seda igavana kommet rumaluseks pidasid, ja nagu kõigist kommetest, andis ka sellest mööda hiilida. Peamiselt aga, nagu tihti juhtub, seisnes asi rahas. Sest, nagu võite isegi aru saada, pidi iga noor prints saama rüütliväljaõppe ja iga printsess kas loodusliku või võlujõu abil tekitatud raskuse, millest teda päästa.</p>

<p>Mõned kuningapaarid, need kõige mõjuvõimsamat ja rikkamat sorti, palkasid oma pojakestele eraõpetajad, kes asusid neid rüütlikunstides treenima juba varajasest lapsepõlvest. Veidi vähem rikkad ja mõjukad saatsid oma võsukesed akadeemiatesse. Kehvikutest kuningad ja väikeste vürstiriikide valitsejad aga saatsid oma pojad Elevandiluust torni, mis laste vastuvõtmise eest raha ei nõudnud, kus tingimused olid karmid ja kus poiste tulevane elu sõltus suuresti nende enda annetest ja omadustest. Samuti oli torni üks tingimus, et kõigi neljateistkümne õpiaasta jooksul ei saanud selle kasvandikud kordagi koju. Mis loomulikult tähendas seda, et kodust ärasaatmise järel ei pruukinud vanemad neid enam kunagi näha.</p>

<p>Noormehi ootas ees ohtlik elu, nagu kõiki printse selles maailmas. Välja arvatud muidugi kõige vanemaid poegi, kes pidid koju jääma, riigivalitsemist õppima ning naiseks võtma mõne teise kuningriigi vanima printsessi, kes, erinevalt oma noorematest õdedest ei olnud suure tõenäosusega ohtudest undki näinud. Nooremate vendade pärisosaks oli leida printsess, ta päästa ning katsuda rajada koos selle juhuse ning saatuse poolt tema teele heidetud tütarlapsega enda õnn päris ise. See noor rüütel, kes nüüd üle kõnnumaa ratsutas oli aga just nimelt noorim poeg, kelle ainus võimalus oli olnud Elevandiluust torn. Selguse mõttes olgu nüüdsest öeldud, et tema nimi oli Jaan.</p>

<p>Kuid rääkides printsessidest… nagu juba öeldud, pidi keegi nad tingimata ära päästma. Kui kuningaperel eriti vedas, elasid nad sellises kohas, kus leidus looduslikult näiteks lohesid või hiiglaseid. Kuna sedasorti tegelased olid enamasti päris rahumeelsed, võis palgata paar lohet oma tütart passima ja saata plika koos valvuritega mõnesse kaugemasse perekonnamõisa, kuni oodatud noor rüütel välja ilmub ja valvurid “ära hirmutab”. Nõnda olid kõik asjaosalised õnnelikud, sest viga ei saanud keegi, kombeid oli järgitud ja tütar jälle mehel.</p>

<p>Kõigil nii palju õnne ei olnud, et lohedeväärilist looduslikku ressurssi omada. Need kuninglikud pered sõltusid Rändvõlurite Gildist, kes, nagu nimigi juba ütleb, rändasid läbi maailma maade ja pakkusid kõige erinevamat sorti valge võlukunsti liiki teenuseid korraliku tasu eest müügiks. Nõnda oligi, et eriti rikkad ja uhked valitsejad tellisid oma tütardele ohtuderikkad lossid, täis hirmuäratavaid lõkse, kavalusi ja mida kõike võlurite fantaasia suutis välja mõelda. Sedamoodi loodeti, et printsessi juurde jõuab vaid vääriline prints. Kellel oli väiksem eelarve või neil, kelle peredes kasvas rohkesti tütreid, mindi tagasihoidlikumat teed ja telliti näiteks maamõisake, mida ümbritses suursoo paari pisema mehhaanilise kolliga või lasti printsessil mõnes rahulikus rohelises maanurgas tasaselt uinuda. Aastateks kui vaja. Viimane variant oli heatahtliku Gildi loitsunimekirjas kõige odavam. Loomulikult lisandus sellele une pikkune aja peatamise loits (järelmaksuvõimalusega), juhuks kui printsess peaks oodates magama aastaid…</p>

<p>Selle pisut kummalise süsteemi suurim nõrkus ja tugevus oli aga üks ja sama. Ükskõik kui palju keegi ka ei üritanuks kavaldada, ei saanud ootusrikkad mammad ja papad valida, kes kellega kohtub. Loitsude ning sõjaratsude teed on kummalised ja lõpuks läks kõik ikka alati nii, nagu minema pidi ja mitte grammi võrragi teisiti. See võis võtta aastaid, kuid kui mõni prints sattus metsasügavustes või kõrgel kaljulõhede vahel lossile, oli ta kohustatud oma rüütliau ja kõige püha nimel päästma esimese printsessi, kes talle ette juhtus. Keegi ei saanud valida. Karistus ohu eest pagemise või päästmisest keeldumise eest pidi olema nii kohutav, et keegi polnud seda isegi üritanud. Õnneks polnud seda keegi teha tahtnudki. Loomulikult sosistati ebaõnnestumistest, sest millises maailmas neid poleks, aga õnnelikke, tavalisi ja neid enam-vähem sorti seiklusi oli lihtsalt rohkem.</p>

<p>Nõnda oli, et pärast neljateistkümmet aastat Elevandiluust tornis astus järjekordne noor rüütel teele oma seikluse poole. Jaan oli paljuski sarnane kõigi teiste noorte printsidega kogu maal, kuid temas leidus iseenesestmõista ka mõndagi erilist. Ta oli unistaja, aga seda alati mõõdukalt – kunagi ei seganud unelmad tema und ega ta üsna praktilist meelt. Temas oli nooruse vaevatut ja uhkuseta ensekindlust ning kui ta naeratas, oli see üks südantsoojendavamaid vaatepilte, mida keegi võiks eales kujutleda. Teda saatis alati omapärane soojus, ning see, kes sai lugeda end tema sõprade hulka, võis olla kindel, et teda ei jäeta kunagi üksi, tuulte tõugata.</p>

<p>Tee läbi kõnnumaa oli pikk ja üksluine, pärast seda viis sõjaratsule peaaegu liiga kitsuke jalgrada läbi mägede. Noor rüütel ratsutas, vihmas ja päikeselõõsas, hommikuses kastes ja õhtuses hämaruses, tehes vaid ööseks lühikesi peatusi, rohkem küll oma hobuse kui enda pärast. Juba kaua aega oli tal olnud tunne, et teda oodatakse. Loomulikult teadis ta, et kusagil tõepoolest oli printsess, kes teda päriselt ootas, kuid see aimdus tundus veidi teistsugune. See tegi teda rahutumaks kui ta tavaliselt oleks olnud ning terve viimase aasta tornis oli lossiväravast väljuv tee kutsunud erilise jõuga. Õhtuti enne magamajäämist oli ta mõelnud, milline tema printsess võiks olla ja jällegi aimdus talle, et too...igatseb tema järele kauem, kui noormees aimatagi oskas; et printsessil on raske. Sellepärast sundiski ta tagant nii ennast kui oma ratsut ning kuigi kohti, kust oma tulevast elu otsida oli mõõtmatult palju, võttis ta kursi lõuna poole, suurtele metsadele nind nende taga algavatele rulluvatele tasandikele. Nii oli ta teel veel mõned kuud, täpne aeg ei olegi eriti oluline.</p>

<p>Suurte metsade keskel, puude pikkades varjudes magades tema rahutus leevendus, sellest aimas ta, et on õigel teel. Siis rändas ta vahest ka öösi, ning metsade tasane süle lasi vaiksel rändajal näha osakest oma saladustest. Ühel varajasel õhtul jõudis Jaan väikese järve kaldale, mis säras oma sinenduses peaaegu sama imeliselt nagu printsessi silmad. Järve kohal tundus hõljuvat puhtaim õhk maailmas ning selle keskel õitsesid lummavas kirkuses vesiroosid, mis levitasid kaugele, kaugemale kui tavalisele vesiroosile võimalik, imelist joovastavat lõhna. Prints peatus ja lasi järve võlul end vaid hetkeks kaasa kanda ning rändas siis edasi. See ei olnud tema sihtpunkt ja ta pidi minema.</p>

<p>Igal õhtul, kui rännak pimeduse või rampväsimuse tõttu enam võimalik ei olnud, tegi prints endale mõne väikese allika lähedusse samblase aseme, hoolitses oma hobuse eest, sõi, mida metsal ning tema järjest väheneval moonakotil pakkuda oli ning uinus, mõttes printsessile kirja kirjutades, nõnda nagu ta oli teinud päevast, mil tema taga sulgusid torni kõrged väravad. Need kirjad olid täis ilusaid lootusi ja paljusid pisikesi praktilisi mõtteid. Neis rääkis printsi igatsus kellegi veel tundmatu vastu sama palju, kui tema tugev ja iseseisev hing. Alati lõppesid need enne uinumist sama mõttega: „Ma tulen, oota mind, kus sa oled?“. Kõik tema unistused ja kogu igatsus valgusid nendesse mõttelistesse kirjadesse ja kui taevas oli Jaani vastu kuri ja päike ei naeratanud, kui külm tegi pesa tema pihkudesse ja ei lahkunud enam ka lõkke ääres, mõtles ta printsessi silmadele, mida ta, tõsi küll, ainult unes näinud oli.</p>

<p>Ühel õhtul, kui prints suurest süngest laanest lõpuks välja jõudis ja tema pilgule avanes mõõtmatu lainetava rohuga tasandik, loojus päike eriliselt suurejoonelistes värvides. Tundus nagu oleks taevasele lõuendile ümber läinud kõikvõimalikud vesivärvid. Roosad segunesid aeglaselt kuldsetega, et siis sulanduda kanarbikulillaks ja siniseks ning lõpuks pimedusse hääbuda. Sellel ööl magas prints tähtede all, mis meenutasid talle mõneti kõiki neid öid kaugel kõrbes. Tema kohal ei olnud aga juba ammu enam tuttavat Põhjanaela, vaid pigem lapsepõlves nähtud tähed. Jaan tundis, et on juba väga lähedal. Kusagil siin teda oodati. Ta magas väga vähe.</p>

<p>Hommik tõusis väljade kohale vara ja uduselt. Kõik oli mähitud sooja hämusse, mis tegi uniseks ja vajutas sõjaratsu laka raskete ruskete salkudena kõrvade ligi. Lõunaks jõudis prints järgmise, kuid hõredama metsani, mida võrreldes esimesega tuleks õigupoolest nimetada saluks. Keset salu seisis aga peidetud sisehooviga pisike vana mõis. Selle ümber kasvas metsistunud õunaaed ja ka metsapuud seisid korrapärasemates ridades, justkui väga ammu hooletusse jäetud pargis. Endiste köögiviljaaedade ning tallide kohal hõljus vaikus, peaaegu ei olnudki sinna enam jäänud ootusärevust. Maja oli vanaks saanud ning sellega oli tulnud leebe unine rahu, mis millestki ei küsi, vaid laseb oma saladustel magada, sest ehk ongi nõnda parem. Jaan aga ei olnud kasvatatud saladusi rahule jätma. Mitte selleks ei olnud ta elanud neliteist aastat kõrbes. Mitte selleks ei olnud ta praegu rüütel. Mitte selleks ei löönud ta süda kiiremini, kui ta ukseni astus ja avastas selle lahti olevat: lukkudest, riividest ja valvavatest koletistest vaba.</p>

<p>Ta sammus läbi mööblist pooltühja maja, kus tema sammud koridorides puulaudadel nagisesid ning käis nõnda läbi terve esimese korruse, tuba-toalt,…siis köök…ja eeskoda… ja ülesseviiv trepp.. ja pisikesed teise korruse kambrid, mida oli kolm. Vaikus, tolm ja üle kõige voogav heatahtlik uni.</p>

<p>Kõige kaugema toa kõige sügavamas sopis magas heledas kleidis lahtiste valgete juustega vana naine. Ta lamas voodil, mis oli asetatud kaugele hingedelt vajunud aknaluukidest sisse valguvast päikeselõõsast. Jaan seisis kaua toa uksel ja üritas nii silmade kui mõtetega hoomata, kuidagigi mõista vaatepilti, milles tema meeled teda veenda tahtsid. Kahtlemata oli ta õiges kohas, Gildi seadused muud ette ei näinudki. Tegelikult ei olnud ta mingit tahtmist ümber pöörata. See siin oli õige. Keegi ei olnud milleski süüdi. Ta astus aeglaselt voodi juurde, hilislõunane päike põrandale tema ja printsessi vahele mustreid joonistamas.</p>

<p>„Printsess, sa magad,“ mõtles ta, „ja sinu vanematel on meie jaoks puudu jäänud rahast või on võlur olnud meile pahatahtlik. Seepärast maga veidi veel.“ Temagi mõtted rahunesid, kui ta vaatas printsessi rahulikku vanasse näkku ja kuulas tema ühtlast unehingamist; kui ta ikka lootis, et nende magavate laugude all peidavad end silmad, mis juba kaua teda ööst ööse saatnud olid. Nõnda võttis ta mõõgavöö vöölt ja seadis halja tera enda ja magaja vahele ning heitis ise teisele poole mõõka. Nõnda oli õige, kuigi kedagi polnud ju seda heaks kiitmas või pahaks panemas. Ega prints hoolinukski.</p>

<p>Suvine öö, kes taevast juba valgustriibud koristanud oli, et peagi neile voli tagasi anda, nad nõndamoodi leidis. Ka tema lasi neil magada. Ta manitses maja ümber ööbikuid, koputas lillenuppudele, et nood liiga palju ei lõhnaks ja käskis ritsikatel kaugemal saagida. Väikeses maamõisas ei olnud nõndaviisi muutunud kuigi palju, selle valitseja oli ikka uni. Vähemalt veel üheks ööks.</p>

<p>Jaan avas aeglaselt silmad. Päike ei olnud veel kuigi kõrgel ja eelmisel õhtul lahti jäetud aknast hoovas nüüdseks täie valjusega suviseid hääli, lõhnu ja hommikust niiskust. Täna pidid kõik selles tühjas majas ärkama. Prints heitis jalad üle voodiserva, kummardus võtma oma mõõka, kuid jättis selle vööle kinnitamata, jäädes peaaegu lummatult silmitsema seda aastatepikkusest magamisest vananenud nägu, mis printsi teadmata oli sisemuses vaevalt vanem kui kaheksateist. Tema huuled puudutasid hetkeks printsessi laupa. Nii lihtne see oligi. Ilmselgelt kehv loits. Ta ärkas.</p>

<p>Elenor tundis, et on üle maganud ja tema silmade taga liikusid paraja hommikuse peavalu alged. Tema mõtted olid ikka veel udused ja tundus, et eile kammerneitsi lahti unustatud aken tekitas liiga suurt tuuletõmbust. Tuba ja maja olid kuidagi ebaloomulikult vaiksed. Tavaliselt lõid nooremad vennad sellel kellaajal juba kõrvaltoas lärmi… Elenor tõusis järsult istuli, tema silmades peegeldus peaaegu et paanika. Talle meenus võlur ja enne uinumist nähtud vanemate püüdlikult naeratavad näod. Meenus kohatu roosa pitisvahus öösärk, mille ta viimaks unekohmetute kätega puuvillase vastu vahetas. Meenusid ähmased unenäod, selged unenäod, unenäod, millest tundus, et neid jagus aastateks. Aga see ei saanud tõsi olla.</p>

<p>Talle meenus, et kui ta on ärkvel, kui seegi ei ole üks neist unenägudest, peab toas olema veel keegi. Toas peaks olema õigupoolest palju „kedagi“: tema vanemad, naeratavad, õige vähe muutunud, tema padja kohale kummardumas, amm, voodiriideid ja öösärgipaelu sündsamaks kohendamas, kammerneitsid, eesriietega sahistamas ja itistamas, tema vennad, keda sunnitakse vaiksete manitsustega korralikult käituma ja veel, veel üsna lõputu arv õukondlasi.</p>

<p>Selle asemel valitses toas vaikus. Päike kuldas voodi üle ja maalis hoolega kõiki õhus lenduvaid tolmukübemeid, samas kui printsess hakkas aeglaselt ning vääramatult märkama peale vaikuse ka oma ümbrust, tajuma unest ärganud ennast. Ta tõstis käed, et kohendada kindlasti unest sassis juukseid, vaevalt, et vanemate tellitud taskukohane nõidus soengu korras hoidis…</p>

<p>Elenor ehmatas end istuli. Miks oli ta käsi selline? Kust olid tulnud need suured sinised sooned, kuiv kahvatu õhuke nahk? Miks olid tema käed vana inimese omad? Miks oli pits öösärgiservas koltunud, nagu väga kaua raamatu vahel seisnud kuivatatud lill? Miks jäi talle pihku mitu täiesti valget juuksekarva, kui ta sõrmed läbi juuste libistas? Miks tundusid ta palged kortsulised, kui ta neid silis? Miks jäid voolama hakanud pisarad pidama peenesse kortsuderägastikku tema kaheksateiskümneaastasel näol?</p>

<p>Kogu selle kohutava eneseavastamise ajal istus Jaan printsessist käeulatuse kaugusel ning lasi sellel juhtuda. Nii pidi minema: ta ei saanud hakata kogu majast peegeldavaid pindu peitma, ega varjata printsessi eest tema välimust. Ta teadis, et tema hetk tuleb, ehk oligi ta selleks siin. Tõesti, kui ta nägi pisaraid voolamas printsessi unest vananenud põskedele, tõstis ta käe, et neid pühkida.</p>

<p>Printsess võpatas nagu nõelatu ning hüppas hirmunult ja mitte kuigi graatsiliselt voodist maha. Kui päris aus olla, meenutas see pigem kukkumist. Sama kiirelt tõusis Jaan ning aitas ta püsti.</p>

<p>Printsess tõstis pilgu ja vaatas esimest korda tõeliselt noorele vürstile otsa. Tema pilk viivitas kaua noormehe näol, otsides, meenutades, võrreldes. Pilgud aga on teatavasti kahepoolsed suhtlusvahendid. Niisiis seisid nad kaua üksteist vaadeldes ning alateadlikult, kumbagi päris hoomamata, immitses nendesse kummaline äratundmise allhoovus.</p>

<p>Jaan leidis end esimesena kõrvale vaatamast. Ta põlvitas, mõõk käeulatusest protokolli eiravalt kaugel väljas, juuksed magamisest ise suundadesse turritamas, sinisest hõbebrokaadist frentš kusagil sadulataskus nurtsus ja pea ammu kätteõpitud kurtuaasset armastust väljendavatest lausetest päris tühi. Põlvitamine oli ainus, mida ta hetkel sobivaks pidas.</p>

<p>„Te näete enda ees põlvitamas Jaani, ühe kauge kuningriigi noorimat vürsti,“ ütles prints endalegi võõral häälel.</p>

<p>„Te võite tõusta ja minna.“</p>

<p>„Kuhu?“</p>

<p>„Ära!“</p>

<p>„Ma ei lähe ära.“</p>

<p>„Siis vähemalt tõuske, raukade ees ei põlvitata,“ ütles printsess väsinult, vajus voodiservale istuma ning tunnetas enda taga lamamas külma mõõgapidet.</p>

<p>„Ma ei näe ühtki rauka…“ ütles prints, kuigi mõttes jätkas: “…näen vaid omaenda printsessi.“</p>

<p>„Uskuge, see, mida näete, vabastab teid igasugustest kohustustest minu või selle kunigriigi ees.“</p>

<p>„Ma ei soovi, et mind millestki vabastataks,“ vastas Jaan, kuigi teadis, et tegelikult ei vabastaks teda ükski asjaolu. Printsess ei pidanud seda teadma.</p>

<p>„Miks?!“ Printsess tõusis ning seisis põlvitava noore vürsti ette kogu oma hapruses. Kogu oma kunagises ilus, kerguses ja heleduses, mis oli Jaani sünnist saati unenägudes saatnud, kuigi ta seda ise veel ei teadnud.</p>

<p>„Kus sa olid, kui ma sinu järele igatsesin? Kus sa olid, kui ma sind vajasin? Kus sa olid…“ Tema kaheksateistkümneaastase silmadest voolas kulunud vanainimesepisaraid.</p>

<p>„Ma olen nüüd siin,“ ütles Jaan ja astus tema juurde, tõstes käed, et teda kallistusse tõmmata.</p>

<p>„Pole midagi,“ ütles ta ainult, sest mida oligi tal öelda: anna andeks, et ma polnud veel sündinud, anna andeks, et ma pidin suureks kasvama, anna andeks, et ma pidin enne rüütliks saama, kui sind otsima tulin, anna andeks… Nõnda ütleski ta vaid “Pole midagi,” ja astus oma kohale tema elus. Jaan pidi leidma just selle printsessi ja tema eest hoolitsema. Iseenesestmõistetav. Miski muu ei lugenud, enam mitte, kunagi mitte.</p>

<p>Printsess aga ei lasknud ennast kallistada. „Ma ei tunne sind,“ ütles ta.</p>

<p>„Sa ju tead, et see pole tõsi,“ vastas Jaan, olles ise selles vaid poolikult veendunud.</p>

<p>„Tõsi, ma ei tea, mis on su nimi, kes on su isa ja ema, aga mina olen nüüd siin ja sina oled ärkvel. See tähendab ainult üht.“</p>

<p>Nõnda jäigi. Printsess jäi istuma tolmunud voodile, pilk kinni põrandalaudadel, ja Jaan asus majast und välja ajama. Inimesele ja nõidusunele ühes majas kohta ei leidu, eriti unele, mis on hakanud aastatega arvama, et tema valitseb kõiki elusolendeid, vähemalt kuni silmpiirini lähima metsatuka taga. Selline uni on ohtlik ja õel ning ei taha, et tema rahulikku voolamist segataks. Seepärast lõi prints lahti kõik aknad ja lasi tuuletõmbusel majast üle uhta.</p>

<p>Sellest pidi saama nende esimene ühine kodu, mõtles prints, aga mitte sellise heldusega nagu see lause sentimentaalses inimeses esile võiks kutsuda. Prints mõtles nõnda, sest see oli nii ja sedapuhku tahtis ta, et vana mõis näeks välja nii hea kui aastakümneid hooldamata maja saakski näha. Ta alustas pööningult ja liikus läbi kõigi tubade, lüües lahti aknaid, aeg-ajalt näost sinna kleepunud ämblikuvõrke ja õlult sinna kukkunud krohvi pühkides. Juba varsti taipas ta, et ühe päeva jaoks on töö lootusetult suur.</p>

<p>Printsessi magamistoast möödudes heitis ta hetkeks pilgu uksest sisse, lootes näha teadmata mida. Printsess istus ikka veel voodil. Tal oli pooleldi seljas kapis seismisest luitunud hommikukleit, mille haagid ja paelad olid seljal lootusetult lahti ja sassi. Printsess aga istus, süles ei-tea-kust leitud pisike käsipeegel, ja vaatas oma kulunud nägu, ühe sõrmega piki sügavamaid kortse vedades. Üheks hetkeks tundis prints, et ta tahaks ainult niisamuti maha istuda ja lasta veel sügaval majanurkades pesitseval unel end kaasa viia. Aga ta ei saanud. Siin oli see maailma ees abitu vana naine, kes oli ju õigupoolest noorem kui tema ise. Jaani pilk leebus ja Elenor, kes teda peeglist jälgis, mõtles, et teda ei ole kunagi nõnda vaadatud, nagu silmitseb praegu too Võlurite Gildi tahtel tema teele saadetud noor mees. Kuigi, eks ole küsitav, kes kelle teele sattus.</p>

<p>Jaan astus tuppa. „Saan ma sind aidata?“ küsis ta, samas kui printsess järsult püsti tõusis ja selja akna poole pööras.</p>

<p>„Ma… ma ei oska, see tähendab, ma ei ulata,“ ütles printsess ja jäi tasa, silmi maha lüües nagu alati.</p>

<p>„Pole viga,“ vastas prints ja astus akna ning Elenori vahele. Ta hakkas altpoolt ülespoole haagikesi kinnitama ja paelu nöörima, ning talle tundus see maailma kõige ebaisikupärasema tegevusena. Tema sõrmede all võinuks olla ükskõik kes. Need haprad õlad võinuksid samahästi olla mõne noore koolikaaslase omad, kellele vehklemisvarustust selga tuli aidata. Prints tõmbas kinni viimase paela ja printsess pöördus.</p>

<p>„Ma pean selle vist nüüd ise ära õppima?“</p>

<p>„Pole viga,“ vastas poiss talle jälle äraootavalt, õieti ju oma vastusega vastamata jättes.</p>

<p>Siis ta läks ja otsustas, et täna jõuab korda seada ainult hädavajalikud toad, köögi, tallid. Tänasest pidi algama tema aeglane ja hoolikas maja tagasinõudmise retk; ämblikuvõrkude, tolmuste kardinate, hiirepesade ja unepusade haaval. Nii asus prints talle omase süsteemsuse ja meelekindlusega tööle, enda ümber midagi märkamata. Printsess hakkas talle varsti toast tuppa järgnema.</p>

<p>Elenor ei olnud end iialgi nii abituna tundnud. Ta tahtis nutta, aidata ja unustada, kõike samal ajal. Esimesest tahtis ta printsi nähes edaspidi hoiduda, teist ta ei osanud ja kolmas oli lihtsalt ilmvõimatu. Niisiis lähenes ta printsile ainsal viisil, mida ta pidas ohutuks. Tema isa oli alati vihastanud, kui teda töö juures segati. Ta oli ju kuningas, kuigi ainult pisikese vürstiriigi oma. Elenor ei teadnudki veel, kus on printsi vanemate kuningriik. Sellel polnudki enam tähtsust. Ta teadis, et esialgu on nende kuningriik nüüd siin.</p>

<p>Niisiis astus ta printsi juurde, kui too parasjagu põlvili põrandapesust selga puhkas ja võttis tal õige pisikese lapse kombel laiast tuunikakäisest. Jaan ei olnud veel väsinud. Tema mõtted tegelesid praktiliste probleemidega, näiteks sellega, kust saada küttepuid ja kas kolded on ikka korras või kus on lähim küla toidumoona muretsemiseks: kaugemale kui verst ei võinud nad reeglite kohaselt esimese aasta jooksul mõisast minna. Seega ei märganud ta printsessi enda kõrval seismas enne, kui too juba tema käisest hoidis. Ta vaatas hetkeks hämmeldunult enda käisel peatuvat kätt, otsekui oleks teise inimhinge läheduse hoopiski unustanud. See segaduses väikese lapse žest tekitas printsis tahtmise Elenori kas või hetkekski kallistada. Tema oli oma peaaegu olematud võitlused enda arvates lõpuni võidelnud, printsess pidi aga endaga uuesti sõbraks saama. Nemad koos pidid üksteisega sõbraks saama…uuesti, tahtis ta millegipärast lisada.</p>

<p>Vaikselt, kuid meelekindlalt leppis vana maja jällegi oma inimestest elanikega ning tema elanikud üritasid vajuda mõlemale varasemas elus palju lohutust pakkunud harjumustesse. Enamasti ei tulnud sellest midagi välja. Kui viimsestki toanurgast oli välja aetud väikseimgi unustusse vajunud unepusa, jäid nad ikkagi üksteise ette seisma, käed tegevusetult kõrval. Nüüd olid nad veidikeseks ajaks päriselt teineteise seltsi jäetud.</p>

<p>Oli südasuvi ja üle tasandike ning pisikeste metsatukkade rõkkas looduse hele naer. Kõik olid rõõmupeole kutsutud, kuid Elenor ja Jaan seisid kohmetult kogu selle pilgari keskel nagu kogemata pulma sattunud kontvõõrad. Ühel varahommikul aga äratas neid kastesest õuest kostuv kes-teab-kui-kaugelt põllult sinna eksinud rukkiräägu krooks. Nad naersid südamest ning sellest päevast alates hakkasid nad rääkima. Alul küll seltskondlikel teemadel, asjust, millest kõnelesid kurjade mammade ning guvernantide valvsa pilgu all salongides nende kohmetud vanemad õed ja vennad, siis aga tahtis Elenor kuulda Elevandiluust tornist ja teisest kodust, mis Jaanil päris pisikese poisina olnud oli. Jaan rääkis, printsess vaatas teda, kõrvus helisemas koos poisi rahuliku kõnega Suve enese hääl. Tema silmad lõid neil tundidel särama, ainult selleks, et pettumus hiljem neisse jälle koha sisse saaks võtta.</p>

<p>Kui prints naeratades otsustas, et ta ei suuda enam sõnakestki rääkida, palus ta jutustada printsessil.</p>

<p>„Mul ei ole millestki rääkida,“ ütles too tavaliselt.</p>

<p>Siis küsis prints tema väikeste vendade, sõbrannade, pisikese õukonna, kõige kohta, millest ta arvas, et see võinuks ühe noore printsessi elus oluline olla. Ta küsis, kuni unustas küsida ning printsess unustas kombekalt vaikida ja lihtsalt jutustas. Soov kuulata oli vastastikune, kuigi mõlemad jätsid asju enda teada. Mõlema unenäod olid kumbagi pisike isiklik maailm, kuhu teist ei lubatud. Kõik muu suur ning oluline kuulus vaikival kokkuleppel jagamisele, nii kauaks, kui neile aega oli antud. Printsess väsis kergesti ning vestluse lõpu tundis Jaan alati ära sellest, et Elenor hakkas jutustades oleviku asemel minevikku kasutama. Siis võttis prints tal käest ja talutas nagu pisikese neljaaastase tüdruku nende teise korruse kambrikesse. Päeviti sai printsess magada.</p>

<p>Hoolimata nende arglikult kasvavast lähedusest olid mõlemad üksi. Elenori ellu ei olnud selleks hetkeks mitte midagi kindlat jäänud. Peeglist ei vaadanud talle vastu sama nägu, mis enne magamajäämist; nägu, mille ta mäletas endal olevat. Ta oli ärganud üksi selles suures vanas tuttavas majas ja paratamatult kiindus ta Jaani, sest süsteem töötas niimoodi, sest tema oli selline ja sel kombel üksi, sest Jaan üleüldsegi oli. Pidevate kahtluste, meenutuste ja kasutustunde ajel hakkasid Elenori piinama ärevus ja masendus. Oli päevi, mil ta ei tahtnukski voodist tõusta. Oli öid, mil ta värises suure külma maailma ja oma ebakindluse pärast ning toimetas päeval ringi, üritades end kokku võtta ja kõike varjata. Ta arvas, et prints ei märka midagi.</p>

<p>Ta märkas. Hoolimata kõigist kinnitustest ja selgitustööst, mida ta endaga tegi, tundis Jaan kusagil sügaval, et teda on mingil viisil millestki ilma jäetud, kuidagi petetud ja samas vastupidist – seda, et tema on kedagi alt vedanud. Ta oli korraga eemalolev, vähemalt Elenori silmis, ja samas tundis tema vastu kohusest ja salajasest äratundmisrõõmust tingitud poolehoidu.</p>

<p>Ta märkas ja sellepärast oli öid, mil Jaan vihkas seda mõõka nende vahel ja sellega koos enda saamatust ja võimetust printsessi kuidagimoodi lohutada. Ta tundis, et ei oska Elenori jaoks isegi õigesti olemas olla. Ta nägi, kuidas teisel pool terast printsess end võimalikult väikeseks kerra oli tõmmanud, justkui üritades maailma ja oma segadusseaetud hinge viha milleltki nii väikeselt ja tähtsusetult kui tema eemale juhtida. Nende esimese suve lõõsas magas ainult prints mõnel ritsikate saagimisest peaaegu kurdistunud ööl rahulikult. Siis julges ka printsess magada, ammutades jõudu poisi ühtlastest tugevatest hingetõmmetest enda kõrval. Oli öid, mil nad mõlemad vihkasid mõõka enda vahel, aga erinevatel põhjustel.</p>

<p>Varsti embas heledasilmne lõbus Suvi oma tõsise pilguga punapõskset õde Sügist. Ta tuli, õunad põlletaskus, vihmad kleidisleppi hoidmas, alaliseks saatemuusikaks kurekluukseste igatsust täis sümfoonia.</p>

<p>Suur Toidumure valitses autokraadina Jaani mõtetes igal ärkveloleku hetkel. Nad olid ülejäänud maailmast ära lõigatud. Terve aasta pidid nad kahekesi hakkama saama, nõnda valmistati neid ette oma kuningriigiks ja ühiseks valitsemiseks. Mõisa jahukirstud olid peaaegu tühjad, lautades kudusid võrke ämblikud, juustusahver säilitas endas vaid kunagise hiirtepilgari meeldetuletusi ja soolatoosi põhjas lebas viimane hinnaline lusikatäis soola.</p>

<p>Jaan mõtles palavikuliselt, kuidas neid kahte ometi ületalve elus hoida, kui järgmiseks nädalakski enam leiba ei jätkunud. Elenor uitas nõutute silmadega mööda koridore ja käis Jaanil kannul, otsides pisematki asja, millega aidata. Samas kadus ta tundideks talli või mujale kaugetesse mõisasoppidesse. „Hobu, meil ei ole varsti enam süüa,“ kuulis prints teda kord ütlemas, kui ta printsessi tallist otsima läks. Pilt printsessist nõnda hobuse kõrval seismas, tolmukübemed talli aastakümneid seisnud õhus lendamas, viltused päikesekiired katkisest lakaluugist printsessi hõbedastele juustele langemas, oli nii tuttavlik, nii kodune, et vaatamata kõigele tundus printsile sel hetkel, et maailmas on kõik päris oma kohal. See kestis ainult hetke. Siis tuli Suur Toidumure tagasi ja printsess pöördus, et printsi kohalolu märgates ehmatada ja oma vanuse kohta naeruväärselt punastada.</p>

<p>Sel õhtul toimetasid nad koos köögis, et viimastest varudest midagigi söömiskõlblikku valmistada. Õigupoolest üritas rohkem Jaan, Elenor süüa teha ei osanud. Just siis, kui printsessil oli õnnestunud viimane kasutuskõlblik tass maha pillata ja oma kleidisabaga laualt peaaegu maha pühkida kausi põhja jäänud peotäis jahu, jäi ta äkitselt keset kööki seisma nagu päris eeskujulik laternapost lähimas kuningalinnas.</p>

<p>„Võluasjad!“ hüüdis ta. „Oh mind küll! Ütle palun, kust sa said selle viimase peotäie jahu?“</p>

<p>Pisut hämmeldunud prints osutas köögi nurgas seisvale suurele toidukapile, mille poole printsess aega viitmata kiirustas. Ta lõi kapi kahepoolsed uksed valla ning tuba täitus otsekohe värske leiva imelise lõhnaga. Prints seisis printsessi kõrvale ja nägi suure kapi sügavuses tervet sahvrit, kuhjaga täis värsket toitu.</p>

<p>„Ma kardan, et kapp on ikka vana seadistusega, meil oli ju kaks kasvueas poissi peres. Mulle tuli alles nüüd meelde, et kapike annab uut toitu alles siis, kui vana viimseni otsas,“ ütles printsess pisut vabandavalt.</p>

<p>„Kas sa vabandad selle eest, et meil on nüüd süüa?“ küsis prints naeratades, sest teadis, et aasta jooksul Suur Toidumure neile enam ligi ei pääse.</p>

<p>„Kas küttepuudega on sama lugu?“ küsis Jaan.</p>

<p>„Mis!?“ vastas printsess, kes printsi pilgu all jällegi väga ebavanainimeselikult põskedest roosatas.</p>

<p>Prints ei alandanud kumbagi neist küsimuse valjemini kordamisega. „Kas meil jagub terveks talveks küttepuid?“ küsis ta samal rahulikult ja sama valjult.</p>

<p>„Sellega tegeles alati papa kojaülem, aga ma arvan küll. Siis oli meie varandus veel alles ja kui võlgadesse jäime, nõudis ema alati, et need kaks võluasja peavad jääma, kui ka ülejäänud maja meie ümbert peaks müüdama,“ jutustas printsess niisama rahulikult, justkui tuletades meelde asju, mis sündisid alles eelmisel kuul.</p>

<p>Varsti ulatas Sügis ilmavõtmed novembritormide mühal Talvele üle. Pisike vana mõis kössitas metsatuka kõrval suurte kibedate talvetuulte meelevallas, kes äsja saabunud külmade innuga üritasid igast pisemastki avast tuppa ronida. Neis tubades, kus prints ja printsess end sisse olid seadnud, oli aga tänu Elenori ema suurele ettenägelikkusele hubane ja ka suhteliselt soe, kuigi tuuled pidevalt talvekardinate tugevust proovisid.</p>

<p>Elenor ja Jaan istusid teise korruse toakeses, printsess toa ainsal toolil ning prints tema lähedal vaibal, mis oli kolikambris olnud ainus unest ja koidest puremata vaibajupp. Printsess ei istunud, käekesed süles. Sügise jooksul oli tema juurde aeglaselt tagasi pöördunud enne und õpitud oskused, loetud raamatud, nähtud pildid. Kõik see aitas teda pisut. Mälu lohutav sumin aitas vastu seista ärevusele, ebakindlusele ja hirmule. Nõndaks oli Elenoril süles Jaani valge särk, mille õmblused kippusid kulumisest rebenema. Tooli käetoel ootas oma järge printsi roheline sametjakk, mille keskmine nööp ainult ühe niidikesega riidest kinni hoidis. Elenori kõhnad soonilised käed sobitasid niiti nõela taha. Tema sõrmed mäletasid varasemaid ühtlaseid nõelapisteid, praegused uued õmblused olidki rohkem vanade peegeldus. Mälestustes on kõik enamasti ilusam ja seepärast ei saanud nõelumistöö ehk nii korralik kui arvata võiks. Kuid ei Elenori nõrgenev silmanägemine ega Jaani taktitunne ei teinud seda märkamagi. Elenor lõpetas töö. Noor mees võttis tema sülest oma jaki ning pani selle selga.</p>

<p>„Aitäh,“ ütles ta.</p>

<p>„Mul on nii hea meel, et sain aidata,“ ütles printsess.</p>

<p>Jaan aga vaatas teda kaua. Ta astus printsessi poole ning tema käed jäid viivuks Elenori ümber peatuma. Kusagil naeratas üks võlur…</p>

<p>Tõepoolest, sel aastal kõndisid talvetuuled juba varakult ümber maja ja lehvitasid härmast raskeid hõlmu. Vana mõis oli hõre ja talve edenedes paiskas suur kamin rohkem soojust välja külma öhe, kui seda kardinatest hoolimata teise korruse kambrikesse jäi. Printsess jäi haigeks. See juhtus õige tasapisi, nõnda tundus, et õigupoolest on see ainult tavaline külmetus. See keeldus aga üle minemast. Prints astus haiguse vastu kogu kasina sõjamehe põetamisoskusega ja ravimtaimearsenaliga, mida majast leida oli. Köha kestis ja õrn palavikukuma printsessi põskedel hakkas muutuma igapäevaseks asjaks.</p>

<p>Ühel ööl Elenori palavik tõusis ja Jaanil oli elus päris esimest korda tõsine hirm. Hirm oma printsessi pärast. Prints istus voodiserval ja kui tema käed tahtsid väsida sellest igavikuna näivast monotoonsest märja kompressi kaussi kastmisest, pani ta lihtsalt veest jahedad peod printsessi laubale ja palavikus magaja rahunes mõneks hetkeks. Öö kõige sügavamas sügavikus istus Jaan oma printsessi voodipeatsis ja loendas tema vaikseid hingetõmbeid. Talle tundus, et kui ta ainult suudaks üleval püsida, kui ta ainult suudaks tabada ja lugeda iga üksikut hingetõmmet, seda järjest hõredamaks kuluvat sidet, mis printsessil maailmaga oli, ei juhtuks midagi. Talle jäetaks alles see, keda ta nii kaua otsinud oli ja kelle ta tegelikult alles sellel ööl üles leidis.</p>

<p>Jaan ei olnud end kunagi täiuslikuks pidanud. Ta oli alati usaldanud sisemist Põhjatähte. Sel tunnil, mil hommik tundus võimatu ja fantastilise unistusena, kui ainus, mis luges, olid need hingetõmbed, kui tema isegi hakkas suuresti tähendama sisse- ja väljasuunatavate õhuvoolude registreerimise ja loendamise mehhanismi, otsustas kompass jällegi pöörduda põhja poole, näidata suunda koju. Jaan oli surmani väsinud. Ta ihkas ainult, et keegi ütleks: “Aitab küll, sa tegid piisavalt. Jää magama, te olete pääsenud. Te mõlemad olete pääsenud,” aga maja ümber ei kõndinud isegi mitte tuisku. Väljadel valitses talveöö karge vaikus, mis tähed taevas alati otsekui suurendusklaadi alla asetab. Kompass näitas põhja.</p>

<p>Seega kuulatas Jaan veel kord Elenori hingamist ja kraadis ammu temperatuuri-tundlikkuse kaotanud pihkudega oma pruudi palgeid. Talle tundus, et palavik on alanenud. Elenor ei lõkendanud vähemast enam ääsi kombel. Kompass näitas põhja. Nõnda siis nööpis prints lahti oma päevinäinud rohelise sametjaki, libistas hellalt pihuga üle Elenori õmmeldud nööbi ja heitis jaki toa ainsale toolile. Ta tõmbas jalast vildid, võttis voodist sinna kuid tagasi aseme teinud mõõga ning seadis selle enda poolele voodi kõrvale maha, kus see põrandat puudutades tuhmilt kolksatas, justkui protesteerides unest äratamise üle. Printsess oli end nüüd kerra tõmmanud. Kui prints ta kaissu võttis, lamas ta voodi suures valevuses kui pisike linnuluudega komake. Nüüd ei saanud printsist mööda minna ükski hingetõmme ja seepärast uinus ta peaaegu silmapilkselt.</p>

<p>Talv kõndis päris juhuslikult koidu ajal ümber kummaliselt rahuloleva maja. Ta uudishimutses ja lasi tuultel vastu aknaid puhuda, et kardinatest kas või pisutki läbi näeks. Vaatepildiga rahulolev Talv muigas, nii et tema silmis lõi hetkeks särama kogu jõulukuine taevalaotus. Siis viibutas ta aknalaual kössitava tihase suunas vaikselt sõrme: „Ära hakka kopsima! Nõua hiljem pruukosti. Laseme neil magada.“</p>

<p>Pisikeses toas magasid aga häirimatult edasi prints ja tema kuldsete juustega noor mõrsja.</p>

<h2>Kaev</h2>

<p>Kord oli kuningal virtin, ilus ja õel. Iga päev mangus ta: „Kuningas, vii mind kaevule,“ aga kuningas pelgas, et virtin paneb suurest kurjusest riigi peamise kaevu vööl kõliseva võtmega lukku ja maa jääb janusse. Seepärast ütles ta alati: „Ei, virtin, ei vii ühti.“ Nõnda möödus üksjagu aega ilma, et kumbki neist vaidlusist kübetki arukamaks oleks muutunud.</p>

<p>Siis mõtles virtin katsuda kavalusega. Ühel päeval ütles ta: „Kuningas, ma pleegitan täna su peeneid linaseid palakaid, aga mul pole nende kastmiseks tilkagi vett võtta. Kuningas, vii mind kaevule.“</p>

<p>Too polnud aga sugugi rumal mees ja vastas: „Pole viga, ma lasen kannupoisil sulle kohe kümme ämbrit tuua, et sa ennast raske kandamiga ise ülearu vaevama ei peaks.“ Ei viinud teda kusagile.</p>

<p>Virtin proovis veelgi samal viisil. Nädalapäevad hiljem ütles ta: „Kuningas, laisad köögipiigad on su kuld– ja hõbenõud sootumaks rokaseks lasknud minna. Ma tahan need läikima lüüa, aga majas pole vett nende leotamiseks. Vii mind kaevule.“</p>

<p>Kuningas nägi nüüdki virtina plaani lihtsalt läbi ja vastas: „Kohe toovad sulased terve toobritäie vett. Pese puhtaks kas või kogu kuningriigi rokaseimadki mollid.“ Ei viinud teda kaevule.</p>

<p>Nüüd nägi virtin, et kavalusest pole abi ning proovis haledusega. Ühel päeval ei tõusnud ta voodist, keeras näo seina poole, ei tõstnud vett huulilegi ja ainult kähises ümmardajate peale, et nood kuninga kohale tooksid. Mees tuligi. Virtin rääkis murtud ja vaevukuuldava häälega, et vaatides seisnud vesi viib ta hauda. „Kui ainult kuningas viiks mu kaevule ja ma saaks sõõmu värsket vett, jääksin kindlasti elusse.“</p>

<p>Valitseja süda hakkas juba haledaks minema ja ta mõtles truu kodakondse soovile vastu tulla, et too paraneks. Virtin mõistis seda ja tõusis võidurõõmsalt voodis istuli, et endale kohasemat rüüd ümber seada. Kohemaid taipas kuningas virtina kurje kavatsusi ja ütles: „Kui sa nõnda kehv ja otsa jäänud oled, ei julge ma sind mitte pika teega koormata. Ehk hakkab sul sellest veel hullem. Kuninga enese käega puhtas hõbenõus toodud veesõõm peaks sinu haiguse vastu aitama.“</p>

<p>Selle vastu ei saanud virtin vaielda ning jäi tigedalt vait ja jõi kuninga toodud värske vee kohe ahnete sõõmudega tilgatumaks. Pärast hakkas plaani pidama.</p>

<p>Nüüd leidis naine aega end igal hommikul ehtida – kordagi ei astunud ta kambrist kaks päeva järjest sama sõukesega välja. Aastatega oli ta kokku kogunud kõige õrnemast linasest särgid. Teenijahinged olid talle kuninga tööde kõrvalt riietele tikkinud kõige peenemad, kaunimad ja kangemad kaitsemärgid. Pilutatudki olid tema pluusid õige ilusti. Sukad olid tal nii kangesti kaltsu täis topitud, et jalad tundusid nagu sambad. Pühapäeviti välgatas lihtsate helmeste asemel tema kaelas hõbedatki. Selline oli virtin ja säärasena ta end igal päeval kuningale näitas. Nõnda palju kui oli temas ilu ja nii palju kui see ehtimise läbi kasvamist leidis, paisus ka tema salajane õelus. Kõik kartsid teda. Seda kuningas ei näinud, ehkki aimas. Ikka tiirutas ja tiirutas virtin tema ümber, nagu oleks ta kaevu sootuks unustanud.</p>

<p>Ühel hommikul ütles ta malbelt: „Kas ehk kuningas on märganud, et ma just tema pärast täna uue ehte kaela sättisin?“.</p>

<p>Kuningas vaid vaatas teda mõtlikult ja ei kostnud midagi. Virtin kõndis sama targalt minema.</p>

<p>Mõne päeva pärast oli ta end hommikul pisut minkinudki. Seekord sättis naine sammud otsekui juhuslikult sinna, kust kuninga tee tavaliselt mööda viis. Kui too nurga tagant välja ilmus, kohendas virtin parasjagu oma pastlapaelu ning sõukese alt paistis üksjagu sukka. Virtin tõstis pilgu valitsejale ning ütles: „Kuningas, vii mind kaevule ja ma näitan, kuhu maani mu sukad kirjatud on.“ Kuningas vaatas teda seekord üsna jahmunult, kuid astus oma teed.</p>

<p>Virtin heitis meelt. Ei olnud tal võimu mehe üle. Varane õhtu hakkas saabuma ja kui virtin kõik ülesanded oli kätte jaganud ning ümmardajateväe näod täis sõimanud, astus ta vaikselt kindlusemäelt alla mere äärde, puude vahele. Seal heitis ta endalt külgpõlle, sukad, sõukese ja pluusi ning peapaela ja palmis juuksed lahti. Ta pesi näo, noppis lähedalseisvast põõsast üksiku roosa teeroosi ning pani selle juustesse. Selline ta oli: õhtupäikeses, heledas särgis, üksnes helmed ja teeroos kaunistuseks. Nõnda kuningas teda nägi ja oli korrapealt kadunud. Ta läks virtina juurde, võttis tal käest ja ei vaevunud isegi tähele panema võidurõõmu naise näol, kui too mõistis, mis sünnib. Mees viis ta lossi kõige kaunimasse tuppa, pani toolile istuma ja küsis: „Kas tahad, et panen su siia elama?“.</p>

<p>„Ei,“ vastas virtin.</p>

<p>Siis läks kuningas virtinat käest pidades varakambrisse ja ütles: „Vali siit, mida su hing vähegi ihkab.“</p>

<p>Virtin aga vaid seisis ja sõrmitses kalliskive ning kulda ja kuninga meel sai kurvaks. Nõnda küsis ta: „Virtin, ütle, mida sa soovid, sest seda tahan ma sulle anda!“.</p>

<p>Too tõstis silmad kallisasjadelt. „Kuningast on minule küllalt,“ vastas ta ning tegi kuulajale rõõmu.</p>

<p>Nii sai virtin Kuninga ülevoolavast armust siiski ilusaima toa, kulda ning mõndagi muud meelehead. Ööseks heitis naine magama kuninglikku kambrisse. Pealtnäha lõi temas õitsele rõõm ja heldus, kuid südames oli ta siiani endine uss nii kodakondsete kui kogu maailma vastu. Esialgu varjas ta vanu igatsusi ja loobus kaevuvõtmeid küsimast. Päriselt ihatud võimu unustada ja süllekukkunud õnnest hääks hakata ta ei kavatsenud.</p>

<p>Nõnda kulus pool aastakest, et noor ja ilus virtin saaks Kuninga meelt kindlamini petta ning seada sisse veelgi koledama hirmuvalitsuse lossirahva üle. Tema ainus salajane pelg seisnes selles, et naiseks kuningas teda ei võtnud ja virtin kartis, et ehk võtab too üks päev vürstlikuma kaasa. Nii poleks ju vee valitsemisest juttugi. Pärast pooleaastast ühist elu oli virtin ometi enesekindlust täis ja tihkas kuningalt küsidagi, käsi tema peos: „Kallis kuningas, jääd Sa kauaks minuga?“.</p>

<p>Kuningas vastas otse: „Ära päri, pai virtin, kes siis homset aimata oskab.“ Naise meelepaha ei pannud ta tehtult tähele.</p>

<p>Veel mõne kuukese pärast häilutas virtin enese sees Kuninga last. Ometi ei julgenud ta uuesti küsida, kas talle lossis alalisemat asupaika antakse või peab ta elu lõpuni armust kuninga kambris elama ja võtmete järele ihalema. Alles siis, kui nende kaks last mehe kätele pandi ja virtin väsinult pea Kuninga sülle toetas, söandas naine küsida: „Jääd nüüd küll kindlasti minu manu?“.</p>

<p>Ja Kuningas ütles: „Jään, armas, jään.“</p>

<p>Nad said kaksikud, poisi ja tüdruku. Virtin oli nende vastu üsna ükskõikne, aga aimas, et on eesmärgile lähedal, kui nägi, millise ilusa pilguga mees oma esimesi lapsi vaatab. Suures helduses lõi Kuningas laste auks maarahvale aidauksed valla ning andis kokale keldrivõtmed kätte, et saaks ühe suurema pidusöögi. Virtina peas hakkas looma pöörane mõte, et ehk saaks troonipärija sünnitamise eest kaevuvõtmeid küsida. Poiss peab ometi midagi väärt olema, tüdruk kõlbab niisama maalutada. Kui ta suureks kasvab, saab tast pigem risu jalgu, võistleja Kuninga tähelepanu pärast. Seepärast otsustas virtin öö varjus tütre minema sokutada ja andis ümmardajale käsu kätte, et teda ennast asjaga sugugi seostada ei saaks. Nädala pärast hiilis teenijahing toakesse, kus amm nohises kätki kõrval. Sellest vaatasid vastu kaks sinisesse palakasse mässitud põnni, sest mõlemad olid just ennist püksid märjaks teinud ja roosad mähkmed said otsa. Vargatööle tulnu üritas lastel vahet teha, aga just siis läks amme uni rahutuks ja ähmis ümmardaja haaras esimese näppu puutuva tite kaenlasse ning pani ajama. Muidugi ajas ta poisi ja tüdruku sassi. Poiss pandi hämaruses ratsakulleriga virtina venna, reederi juurde teele.</p>

<p>Hommikul oli virtin vihast kaame ja Kuningas kurbusest meeletu. Otsiti küll siit ja sealt, pigistati ammegi omajagu, aga last ei leitud. Ei saanud virtin enam otsusest taganeda ja hoopiski plikat minema saata – nii oleks kahtlusevari juba temale langenud. Poiss jäi kadunuks ja tütar perre. Kaevust ei saanud enam juttugi olla, Kuningas hoidis seda virtina eest endise kangusega.</p>

<p>Aastad läksid, inimesed püsisid endised. Kuningas oli ikka kiindunud mere ääres nähtud helevalgesse piigasse, kellele oli Kuningast küllalt ning kes oli andnud talle kaks last. Ei uskunud ta oma kaasa hingeõelust, kui oli aastaid naise õrna unehingamist kuulanud ja polnud ise tema kibedat viha senini tunda saanud. Virtin võis käsutada teenijahingi, palju jaksas. Oli temaski kübeke soojust Kuninga vastu, aga võimuiha ja ahnus varjutasid selle õnnetuseks kohe, kui võimalus avanes.</p>

<p>Tüdrukust kasvas seevastu lossirahva hellitusel ja ema hirmuvalitsusest hoolimata kena piiga. Tal olid kõrva juurest käharduvad juuksed ja suured tormikarva silmad. Tüdruku suu ala laulis ja toetas tööd, mis käsile võetud. Kuigi kogult väike, oli tüdruk tegus, kange ja iseseisev. Seda näitas tema pisike jonnakas suugi. Ainult ema ülekohtule ei hakanud tüdruk vastu. Isa hoidis teda väga, aga ema kadestas. Kui tüdruk sai kümme, lasi isa tal kaevule minna ja valvata, et vee pärast tüli ei tõuseks. Siis taipas virtin, et kulla hinnaga veele ta enne ligi ei pääse, kui plika minema saadetud. Aastate jooksul hakkas ta susima ja vaatama, kust varsti noorikuikka jõudvale tüdrukule hõlma hakata. Küll andis ta tütrele võimatuid töid, mille too siiski mingil moel ära toimetas. Mõnikord saatis ta plika veel õhtu eel metsa tühja tuult taga ajama, et kiskjad ta koristaksid. Aga tüdruk oli julge ja tal olid käed otsas ning ööks sai ta alati kriimuta oma kambrisse.</p>

<p>Nähes, et miski ei tööta nii nagu peaks, proovis virtin mõne aasta pärast jälle kavalusega. Kui tütar kiigelt teiste seast tuli, müksas virtin Kuningale küünarnukiga valusalt ribidesse ja kostis: „Kae, kus see põskedest roosatab. Tea, kas talle ole hakatud serva tegema?“. Kaua noitas virtin, igal nädalavahetusel sama jutt. Pani veel kõik lossipiigadki rääkima, nõudepesijast kammerneitsiteni. Virtina pahameeleks ei ajanud see Kuningal sugugi hinge täis. Muigas teine ainult. Piigal oli aga raske lossirahva põlgust kannatada. Ta hakkas omaette hoidma ja ei käinud enam lossistki väljas. Ilmegi oli ala kurb. Virtina jutud said sellest ainult hoogu juurde. Ta kätsutas Kuninga kõrva ääres: „Ise sa räägid, et plika on sama hea kui printsess. Vaata, teine on nii otsa jäänud, et küllap on ta ära nähtud!“.</p>

<p>Kuningas ühmas, kuid jättis ütlemata, et virtinat ennast pole ka ühestki kantslist maha öeldud. Tütre peale ta pahane polnud, aga ilmaelu arutama ka ei julgenud minna. Naiste asjad. Nõnda veeresid kuud, kuni nii Kuningas kui tüdruk olid virtina juttudest ära vaevatud. Otsustaski Kuningas minna puhkusele ja lossist mõneks ajaks kaugemale asuda. Virtin leidis, et käes oli aeg plaanid teoks teha.</p>

<p>Ikka öö varjus hiilis ta tütre magamistuppa ja poetas tolle kõrvale lossi pesunaise tagant varastatud lapse. Tal neid seitse, ei hakka ühest puudust tundma. Hommikul ajas ta varakult majakondsed jalule ja vedas nad tüdruku ukse peale vaatama.</p>

<p>„Mis ma ütlesin,“ kriiskas virtin, „tüdruk on raisus!“. Ta haaras piigal juustest ja tiris ta kodakondsete vahelesegamisest hoolimata randa. Lõpuks jäid nad, tirija ning tiritu, seisma jäätunud põõsa varju peidetud paadi juurde. „Ma hakkasin seda oma käega tõrvama sest saadik, kui nägin su nurjatut roosinupu-suud kätkist vastu vaatamas. Teadsin, et kord mu vaev ära tasub. Tasuski.“</p>

<p>Piiga ei kostnud midagi. Seda oli õpitud ammu, et emale vastu ei räägita. Ainult hullem hakkab. Ta lasi ennast paati lükata ja kaevuvõtme vöölt tirida. Vaevalt jõudis ta kõvemini kaissu haarata sülle visatud võõra vääksu, kui paat juba merele triivis. Kuningatki polnud ju vahele astumas.</p>

<p>Oli porine lumeta hilistalv. Taevas kummus külmalt ja tühjalt maa kohal. Jääsiniseks sulas pimedusega silmapiir, jääkülmaks jahtusid meri ja tuuled, mis paati kõigutasid. Tüdruk oli hirmust ja külmast tardunud, laps aga nuttis südantlõhestavalt näljast, kuni veel vähegi jaksas. Piiga mõistis ainult kõigutada ennast, teda ja paati, aina leelutades karust lohutust, mida lapsepõlvest mäletas:</p>

<p class="poem">„Ää–äh, tuul tükkis tukka…<br>
Kussa–kuss ja kaste karmani…<br>
Ää–äh, loojak läks luhta…<br>
Kussa–kuss, kustus kui arvasin…“</p>

<p>Paat õõtsus edasi, kuni kaldast jäi ainult kitsas triip merelindude horisondil.</p>

<p>Kõige pimedamal ajal, une ja ärkveloleku vahel, hakkas lootsiku kõrval merepõhjas helendama väike valgusekübe, mis järk–järgult kõrgemaks kasvas. Veider oli see, otsekui meresoolast sinaka kuma saanud lõkketuli. Mida enam võimust võttis tuluke, seda vaiksemaks jäi piigale mere ümin parraste taga. Ta vaatas, kuidas tuluke hakkas kuju võtma, kuni sellest sai imekaunis tumedajuusne noormees, kes küll üritas, aga ei saanud peita oma küüniselisi käsi ja näljast pilku. Kõneles ta nii: „Tüdruk, kas tahad, ma tüürin su paadi kaldasse?“.</p>

<p>„Tahan küll, pai noormees.“</p>

<p>Ilmselgelt rahul sellega, et teda inimeseks peeti, loovis tuluke paati tasapisi mandri poole, kuid hakkas teel kavalalt kauplema: „Ma viin sinu ja vääksu kaldale. Anna mulle ainult mälestuseks üks oma kihar just sealt vasema kõrva kohalt, kus päike juuksed kõige kuldsemaks on pleegitanud.“</p>

<p>Aga piiga aimas halba ning mäletas, et kurjale ei tohi endast küünemustagi anda. Nõnda vastas ta: „Ei anna, kullapai. Mul juuksed puha soolast takus ja pulkas. Ei kõlba sääraseid päästjale pakkuda. Küsi midagi muud.“</p>

<p>Too päris varsti jälle: „Me oleme kübeke kalda poole jõudnud. Kas kingid mulle nüüd need kulinad, mida kaelas kannad?“.</p>

<p>Need olid aga hõbedast helmed, mis piigale kaela pandi, kui ta esimese hamba sai.</p>

<p>„Ei anna ühti. Vaata, meretuuled on hõbeda mustaks ajanud. Ei seda kõlba kaitsjale kinkida.“</p>

<p>Nüüdki veel ei öelnud kuri midagi, aga mühatas tasa. Maa hakkas paistma ja laps vigisema. Nüüd tõusis tulukese ümber juba rohekas meeleheitehämu ja ta vaatas, kust mida tüdrukult kaasa saaks haarata. Küsis veel siiski: „Piiga, see pole ju sinu laps. Anna ta mulle kasvatada. Teen temast kuningale väärilise poja,“ endal silmad kilasid ahnusest.</p>

<p>„Ei anna,“ vastas tüdruk ja hoidis kallist pampu veel kõvemini, „Vaata kui väeti ta on. Ei jaksa kisagi kuuldavale tuua, vigiseb vaevu. Kas sellist kõlbab kaitsjal üles kasvatada?“.</p>

<p>Nüüd kuri vihastas ja tõi kuuldavale kileda kisa: „Ah et nõnda kidedalt tänatakse päästjat?! See ei kõlba anda ja too ei kõlba jagada! Ärgu siis saagugi su jalg maale astuma.“ Nõnda öelnud, kiskus ta tüdruku sülest pambu ja kadus sama kiiresti kui oli ilmunud. Piiga aga leidis end jällegi keset ulgumerd, kaugemal kaldast kui iial enne, paat nagu lagle merel loksumas. Kuskilt sügavikust kostis lapse hale nutt. Paat mattus udusse. Keegi ei pannud tähele ega teadnud, kuidas paadis istuva tüdruku süda valutas.</p>

<p>Vastu hommikut tõusis torm.</p>

<p>Maal, kuningriigis oli virtin jõudnud niipea, kui paat silmapiiri taha kadus kaevu lukku keerata. Nüüd oli tal võim kogu kuningriigi vete üle, mis sealt allikast maa kaevudesse laiali jooksid. Kui Kuninga kaevul olid juba lukk ja riiv ees, hakkas rahvas aeglaselt veest ilma jääma, justkui põletaks põud allikad või sööstaks kallis vesi mõnda mutiauku, kust teda ühegi vinna ega kopsikuga kätte ei leia. Ajapikku käis Kuninga kaevul üks ja teine ning kandis kuuldused virtina võtmest kogu riiki laiali. Ja virtin sai purju võimust ning ei teinud märkama rahulolematust ega vähesest joogiveest sündivat mässu.</p>

<p>Kõige selle keskel otsustas kuningas lõpuks puhkuselt naasta ja virtin kindlal meelel ette võtta. Ta tahtis naist noomida nii ränga tütre tagakiusamise pärast. Mees pidi olema mees ja ütlema mehesõna, kui virtin ise sugugi asjades viga ei märganud ja tal enesel kübetki emasüdant ei leidunud.</p>

<p>Kohkuma pidanuks Kuningas, kui naasis ja nägi kõrbena katkutud maad, mis igatses juua. Kuid Kuninga süda oli raske ja meeled hõivatud, kui ta lossile lähenes ja vaid vaikust kohtas. Kambritesse olid kamandatud kõik teenijahinged, et need ei kõssaks üleliigset ega mässajate poole üle ei jookseks. Troonisaalis võttis valitsejat vastu vaid virtin, kes tegi küsimiste pääle alandliku näo. Pärimise peale, kus on Kuninga tütar, vastas ta vaid: „Rääkisin ju Kuningale ammu, et ta on raisus. Nüüd leiti teise juurest veel isatu vääkski. Panin piiga vangitorni isa otsust ootama.“</p>

<p>Kiiresti mõõtis Kuningas oma koja treppe ning jõudis lossi kõige kõrgemasse kambrisse. Kui ta lükkas lahti raske ukse, tervitas teda vaid pimedus. Mees astus sisse, et kambrinurka vaadata ja hämaruses oma vaevatud tütart silmata. Uks tema selja taga langes kinni.</p>

<p>Nüüd oli virtinal kaks võtit, mida endale pidada. Hing kipitas ju ainult veidike. Torni tipust koitis päev kõige lähemalt. Virtin vaatas, kuidas janu päikesevalguse käes õhus väreles ning mässajate leer lossile vaksakese lähemale nihkus.</p>

<p>Kaugel merel kiikus-liikus tühi paat. Kord vedasid hoovused selle ulgumerele, kord tahtsid vastu karisid puruks peksta, kord viskasid peaaegu mõne laiu kaldaräbule, kuid mõtlesid siis ümber. Mõne aja pärast tüdinesid lained mängukannist ära ja lasid ta sihitule triivile. Ühel hommikul põrkas paadinina vastu kuunari külge. Kuunaril oli tõsine noor kapten, kes oli õppinud pidama karedat ja praktilist meelt. Tema käsul vinnati paat pardale, et oleks vajadusel varuks võtta. Suuremat numbrit tormi lahtikistud lootsikunirust ei tehtud, olgu ta kui tahes hoolikalt tõrvatud. Numbrit tuleb aga teha kaptenist, tema on tähtis. Kui noor mees käskusid jagas, vedas keskendumine ta silme vahele tõsise kurru. Aeg oli hakanud vaikselt tema silmanurkadesse oma sõrmi seadma ja sinna kortse joonistama. Õigemini, oma laisas voolamises lasi aeg teha merel oma tööd ning pleegitada niigi heledaid juukseid, päevitada niigi jumekat nägu ning kulutada helendusega merelt saadud silmi, tormihallid nagu need olid.</p>

<p>Seadis kaptengi end magama sel õhtul, kui paat oli laeva ilmunud. Tööväsimus tõi kiire sügava une ja nõnda ei näinudki mees, et hämaruses seadis end tema voodi servale istuma pooleldi kohal, pool olematu piiga, kes ikka ja ühti kussutas last, keda polnud ja kes tüdruku arvates ikka sügavikus nuttis. Koidiku saabudes, enne koikus magaja ärkamist, tüdruk kadus ja sai rahutule unele. Ööst öösse, pimedikust pimedikku kestis selline valvamine kapteni kajutis. Kord, kui meri oli olnud kuunarile päev otsa rahutu pruut ning väntsutanud kosilast siia-sinna, julges surmväsinud kapten õhtu hakul vastutahtsi silma looja lasta. Nii oli, et tormi lähenedes kapten magas, junga seisis roolis ja kõik ülejäänud olid silmini täis.</p>

<p>Ähvardavaks läks ilm vastu ööd. Oli rahutu piigagi, kui ta jälle ilmus. Ei usaldanud ta laeva käekäiku eelmisest sadamakõrtsist üles korjatud kokapoisile, kelle rummist lahkeks läinud vahimadrus ülendas jungaks. Piiga käis ringi mööda kitsast kajutit, hoides lapsesuurust tühimikku süles, ning istus viimaks otsustavalt koikuservale. Esmalt puudutas ta areldi kapteni õlga, siis silis juukseid. Viimaks lausa tõukas kaptenit õlast, nii palju kui uduna jaksas, ja ütles: „Ärka üles, ärka üles, torm ajab su pähklikoore ümber ja siis pean ma ka sinu pärast sügavikus nutma jääma.” Seekord hakkas mees piigat unesegaselt aimama. Ta ärkas lõplikult ja jõudis veel näha, kuidas tüdruku silmad ja kördisaba minema hajusid. Siis oli tal juba liialt tegemist, et rohkemat mõelda. Laev pääses ja tüüris kodusadamasse, kapteni reederist onu dokkidesse.</p>

<p>Kuidas virtinal sel ajal käsi käis? Talle oli saun kuumaks köetud. Ei aidanud enam see, et ta Kuninga nimel mässajaile käske laiali kandis. Ei aidanud kodakondsete ohjes pidamiseks piits ega kuri sõim. Janu oli temast tugevam. Üksi oli ta jäänud lossi, koos tornis peetud Kuningaga. Viimases hädas ja ihaluses võimust nii kaua kui jaksab kinni pidada saatis ta tuviga reederist vennale sõna.</p>

<p>Vend oli ettevaatlik mees. Õe kutset ta ära ei põlanud, aga läks appi vaid kahe laevaga. Nii kulges reederi karavelli järel noore kapteni kuunar, kaks laenatud kahurit pardal. Kohale jõudnult märkas reeder esimese asjana lossi igast küljest ümbritsevaid lõkkeid, mis hõõgusid tuimalt ja ähvardavalt. Lähemale nihkumast takistas neid vaid vallikraav ja tõstesild. Ei uskunud reeder, et ettevõtmisest head nahka saab, kui laevast vaikse lossi poole sõudis. Virtin võttis teda müüririnnatisel vastu ning nende vestluski oli vaid lühike ja ärev, kiirusest aetud sosin. Ei kuulanud reederist vend virtina veenmist tuua kohale kogu laevastik püssirohu ja põleva õliga. Ei soostunud ta sõtta saatma oma madruseid. Ei kuulanud kuivasilmseid ägedaid palveid pühkida mässajad maa pealt. Lõpuks soostus ta paadis minema viima lossitorni vangi, et oleks jalust ära, ja jätma lahesoppi valvesse kuunari.</p>

<p>Smugeldatigi kuningas noore kapteni kuunarile ning reeder lahkus, jättes kapteni virtina korraldatud segadusega silmitsi. „Eks aita sina nüüd emakest, ikkagi veri,” urahtas reeder veel enne minema seilamist noorele mehele. Too ei mõistnud lauset sugugi ja läks rooli, ööd valvama. Kuningas oli juba köidetud kapteni kajutisse, kuid ei olnud mehel enne hommikut aega õilsale vangile pilku heita. Ei saanud ta näha, kuidas piiga ilmus ja nõrkenud kuninga juurde astus. Küll katsus tüdruk läbipaistvail sõrmil köidikuid lõdvendada, aga lõpuni see ei õnnestunud, ei olnud jaksu. Siiski, tüdrukus tõusid tahtejõud, tema kohalolu muutus tuntavamaks ja kargemaks. Kui ta tekile kapteni juurde astus, nägi mees teda esimest korda päriselt ja ärkvel. Nii sarnased olid nad, et kummalgi polnud põhjust peljata. Piiga ütles: „Vend, seo meie kuningast isa lahti ja lähme kaldale.” Kuuletus kaptenist vend ning läks ja silmas Kuningat, kelles tundis ära paarkümmend aastat vanema enda. Tüdrukut polnud hetk hiljem jälle näha. Nii jäi kuunaril vaid üle seilata järgmisesse lahesoppi ja lasta Kuningas oma rahva sekka, kellest ta oli ilma jäetud. Kurnatud leer võttis ta vastu, viskas valitsejale näkku segased käsud, mida virtin nädalaid oli valitseja nimel lossiukselt andnud, ning anus vett. Lukud ja riivid kaevul ei andnud järele aga Kuningagi käele, kuigi kaev oli tema jagu. Ei jaksanud valitseja minna keelitama võõristavalt põlglikku virtinat.</p>

<p>Nii oli kaptenist kuningapoeg see, kes vallikraavi servani kõndis ja ülestõstetud silla taga seisva ema käest küsis: „Sina, keda peaksin emaks hüüdma, keera kaev lukust lahti, et maa janusse ei sureks. Tuleb rahvas ja kisub su lõhki. Kuningas, mu isa, on hea ja saadab su ehk ainult pagendusse.“</p>

<p>Virtinal ei olnud mõtteski painduda teiste käsu järele. Mesiselt anus ta: „Pojake, anna mulle hommikuni aega, sean ennast kahetsemiseks korda ja otsin võtmed üles.“ Nõnda lootis ta veel mõne päästva riuka leida. Kapten kuuletus ja lasi nurkaaetud virtinal olla. Naine marssis südametäiega lossitorni, et vaadata alla maa peale, mille ta vee järele karjuma oli pannud. Kuu tõusis kui täpiline kajakamuna ning ei ennustanud head kellelegi.</p>

<p>Virtin viibis kaua ülal tornis. Ühel pool lossi laiusid lõkked, teisel pool meri. Ühel pool mässajad, teisel pool sakilised kaljud, mis lõikusid veest kui näljased purihambad. Pääsemist ei kusagil. Virtin pani pea kätele. Tuul sasis ta kuklajuukseid ja see tundus nagu kallima paitus. Väsinud virtin võttis vöölt juba vastikust tegeva võtme. See kõlkus ta peos keti otsas nõnda ahvatlevalt ja läikis lainesäbruga võidu. „Mis juhtuks, kui pillaks võtme, et ei tuleks rohkem küsimusi ja kiusajaid? Mis oleks, kui kaev jääks lukku? Kas kerkiks selle kõrvalt allikas?“ mõtles virtin. Tema haare lõdvenes, kett libises sõrmi mööda ja jäi pidama päris näpuotstesse. Hetk veel ja võti saanuks merele.</p>

<p>Kuid tuul tõusis. Udu lõi keerlema virtina ümber. See koondus ning tihenes ja võttis piiga kuju, kes seadis end emaga silmitsi. Virtin oli väsinud, kuis temas kerkis jälle vastuhakk, kas või kiusuks. Ei arvanud ta, et piiga tahe võiks olla temast tugevam. Ometi tundis virtin, kuidas ta enam oma liikmeid ei valda. Piiga hakkas virtinat kõnnitama, ikka kõrgemale ja kõrgemale müüriservale, mere ja maa kohale. Selleks ajaks juba hirmunud virtinale kostis ta: „Olen veri su verest, kuid sa tegid mulle liiga. Hädad andsid mulle hingejõu. Nõnda ma venna äratasin, nõnda ma kuninga köidikuid lõdvendasin, nõnda ma su kantsist kõnnitan. Kas teed kaevu lukust lahti?“.</p>

<p>„Küllap ma teen,“ vastas virtin kabuhirmus ja laskis end lossist välja viia. Tummas hämmastuses seisis nende ümber rahvasumm, seisid kurb kuningas ja kaev.</p>

<p>Ütles jällegi piiga: „Tee oma tahtega kaev lahti! Ehk saab sinu käekäik seevõrra helgem.“</p>

<p>Virtin nuttis – ei tea, millest – kes see teise sisse näeb. Metall kõlises, kaevukaas kerkis ning võtmed visati kaevupõhja. Rahvas lükkas tumma virtina pikema jututa uude tõrvatud paati. Kuningaski jõudis vaid hiljukesi ja hetkeks oma peo naise kätte libistada. Virtin oli endiselt ilus.</p>

<h2>Klaasisepa poeg</h2>

<p>Kord otsustas üks paljudest lõbusatest aprilliöödest, et oleks aeg naine võtta. Ühel õhtupoolikul seadis ta järjest viledamaks kuluva pimedusemantli endale kobedamalt ümber, lükkas narmendavate servadega kaabu kuklasse ja asus teele. Aprilliöö kujutas päris täpselt ette, milline tema tulevane õieti olema peaks. Tüdruk pidi olema malbe nagu esimesed sinililled, soe nagu Päikese naeratused, lahke nagu lõolaul ja ilus ka. Maailm oli Aprilliöö ees lahti, kõikjal pilgutasid talle silma tuttavad lõkked ja väikesed viksid kulupõlengud.</p>

<p>Siiski oli selle lõbusa mineku juures Aprilliööl üks väike näriv mure. See on tähelepanuväärne olendi juures, kes on elus üksnes muretust tundnud. Nimelt ei osanud Öö aimatagi, kust oma otsinguid alustada. Pärast enda kohta üllatavat kaalumist ja vaagimist otsustas ta alatisel võluvalt hooletul viisil, et üks tee on sama hea kui teine ning ei teinud oma otsirännaku suunast enam suurt numbrit. Esialgu hakkas Öö astuma hoopis iseäralikul suunal: läänest itta. Vastupidine suund oli talle iga rohukõrreni pisarateni igav ja tuttavlik. Teistpidi astudes lootis noor kevadöö näha ennenägematud vaateid ning oma tulevast väljavalitut kohata.</p>

<p>Juba esimesel teekonna päeval nägi ta lugematul hulgal võõraid, sest sattus ühe priskema kihelkonna laadapäevalt läbi astuma. Aprilliöö ostis ilusate silmade ja naeratuse eest ühe mulluse õuna, seadis end aiaäärsele pingile istuma ning asus näljaselt vaatlema. Palju oli seal piigasid. Ühel vonklesid pikad linajad patsid kui siud poolde selga, teisel oli õige olek, aga puseriti hambad, kolmas tundus kaugelt sama malbe kui pääsusilm, aga näitas lähemal vaatlusel üles hästipeidetud riiakust. Neljandal polnud ei üht ega teist, aga vedas pooli külalapsi oma sabas, nii et vähemasti lahkust pidi tal jaguma. Aprilliöö mõistis imestusega, et naisevõtt pole naljaasi.</p>

<p>Ei maksa karta, et ta kahvatus ja otsa ümber pööras. Ei, Aprilliöö armastas raskusi umbes sama palju kui elu ennast. Niisiis viskas ta õunasüdame tagantkätt võõrasse aeda, pühkis sõrmed vastu pükse puhtaks ja kõndis minema, käed kuuetaskus. Ta otsustas seekord öö hoopis vahele jätta ja otse järgmisesse hommikusse kõndida. Mõeldud – tehtud.</p>

<p>Aprilliöö läks ja hoidis oma minemises ikka inimeste ligi. Tema otsiv pilk naeris koos nendega, tema rändavad jalad tantsisid simmanitel nende tütarde ja õdedega, tema külvi– ja künnivõõrad sõrmed hoidsid üksikut inimkäekesti pihus, aga sinnapaika need asjad jäid. Sest kas tead, Aprilliöö ei sattunud kunagi jagama kurvastust; ka tema tööd olid teised, nõnda nagu tema naer oli alati kõrvaltvaataja jagu. Aprilliöö mõistis seda ja vahetas oma otsirännakud endiste eksirännakute vastu välja. Ta hakkas hoopiski asustusest eemale hoidma.</p>

<p>Kord ühel mitte milleski eristuval päeval leidis Aprilliöö metsasügavusest ojanire, mis talle meeldima hakkas. Ta asus veele teekaaslaseks ning sammus selle vooluga kaasa. Seal, kus oja puude vahelt välja jõudis, tegi see enne küla suure kaare ja vesi vahutas kivide vahel sängis. Just seal märkas Aprilliöö üht piigat pesu pesemas. Oh lusti ja rõõmu, kuis sai Aprilliöö meel rõõmsaks üle pika aja inimhinge nähes! Ta samm muutus vetruvaks ja näole vedis suur täiskuunaeratus. Iga sammuga, millega ta tüdrukule lähemale sai, jäi aga heameelt vähemaks. Külmast veest kuresaapal kätega tüdruk nühkis pesu, mis tundus sama kulunud kui ta ise. Ta oli noor ja ehk kenakegi, kuid kõik temas tundus pisut hääbunud. Ta oli justkui liblikas, mille nukk on maha jätnud.</p>

<p>Aprilliöö ei sallinud sellist vaatepilti – oli kevad ning kõik pidanuks olema õnnelikud. Seepärast ütles ta: „Tere, piiga! Mul läks rännakust ihu palavaks kui ääs. Jahutad ehk oma külmade kätega mu nägu?“. Ta oli üsna otsekohene, kas tead.</p>

<p>„Eks või jõgi sindki jahutada, kui ta mind külmetab,“ vastas piiga tervitamata ja nühkis takust töösärki edasi, nii et veri küünte all.</p>

<p>Aprilliööd see ei heidutanud. „Oota, lase ma aitan siis vähemalt sul pesu pesta,“ kostis ta ning astus julgelt lähemale.</p>

<p>Piiga ehmus, otsekui oleks Aprilliööl olnud kurjad plaanid, libises kivil ja kukkus vette. Vool oli kiire, aga vesi madal, nii et suuremat häda talle ei sündinud. Ainult pesutükk läks allavoolu. Aprilliöögi hüppas kiiresti vette talle järele ja tahtis tüdruku püsti aidata. Too keeldust käest võtmast ja ukerdas ise püsti. Tüdruk värises. Ta huuled tõmbasid sinakaks. „Jäta, võõras. Jäta ja mine.“</p>

<p>„Lase ma saadan su koju.“</p>

<p>„Mul pole kodu. Külarahva aidanurgad ja lavatsiotsad pole kellegi kodu. Küll ma õhtul saunas oma seljariided kuivatan.“</p>

<p>Aprilliöö ei lasknud neil enam narrilt külmas vees liguneda. Ta ei keelitanud rohkem ja tiris tüdruku ojast välja ning ei peatunud kaldalgi veel. Külm tuul puhus, pilved kihutasid üle taeva ja nende jalge alt sööstis välja värsket muru. Aprilliöö võttis suuna lähima toomepuu poole. Tüdruk ei vaielnudki enam, ta oli surmväsinud ja tal oli üdini külm. Aprilliöö astus toome juurde, toetas käe temale ja ütles: „Armas toom, kata ja kaitse. Küsi Mailt mu nimel veidi avanssi ja lase tuleval päikesel ööd soojendada.“ Puu liigahtas kui nõusoleku märgiks ning oksad lehtisid nende pea kohal sekundeiga, puu kohal lõi särama kuum maipäike.</p>

<p>Aprilliöö heitis mantli maha ja ütles piigale: „Tüdruk, ma ei taha sulle kurja. Siin on sul soe ja ohutu. Kevad kingib sulle kosutust ja annab peavarju. Mis siis, et üheks ööks.“</p>

<p>Midagi vastamata räntsatas piiga mantlile ja magas silmapilkselt. Kuigi ümberringi saabus öö, paistis puule endiselt päike. Aprilliöö istus, pea kuklas, ning hingas sisse toomelõhna. Puu puhkes õitsele. Tal oli pikk öö, et mõelda. Pikk öö, et vaadata, kuidas tüdruk magab ja unes silmnähtavalt kosub.</p>

<p>Kui piiga hommikul toomelumes üles ärkas, nihkus Aprilliöö talle vaksa ligemale, vaatas sügavalt silma ja kosis: „Tule mulle naiseks, tüdruk!”.</p>

<p>Piiga toibus silmapilk unehämust. Ta rapsas end püsti ja jaksas juba vihastadagi: „Mida sa minust tahad?! Minust pole sulle särgipesijat ja kulbiliigutajat, võõras! Minust pole sulle kallikest! Ma olen tühi ja hall – kas kuuled?! On sul vaja minu pihta koputada, et mõista, kuidas ma olen ainult kest?!“.</p>

<p>Aprilliöö võttis tüdruku käe, too tõmbas selle ära. Öö võttis tüdruku pihu loodusnähtuse mõõtmatu kannatlikkusega tagasi, vaatas seda lähedalt–lähedalt ja hakkas sõrmedega piki randmesooni vedama.</p>

<p>„Sa elad,“ ütles ta. Pani kõrva vastu kätt: „Sinus tuksub süda,“ ja asetas käe vastu oma põske „Sinu pihk on soe. Ma pole võõras, olen Aprilliöö ning minagi olen üksi.”</p>

<p>„Üksi…,“ kordas tüdruk rõõmutult. „Oled sa katsunud iseendaga hästi läbi saada? Luua? Rõõmuga tööd teha? Elada? Unistada? Olen kangur, kas tead. Mul oli oma väike maja, omad teljed, heie ja lõng. Ma olin osav, lõin imeilusaid kangaid. Minu kootu võis olla ämblikuvõrk või rogusk, kahvatu kui detsembrilumi või päikseline kui esimene võilill. Ma vaatasin maailma, tundsin sellest rõõmu ja lasin sel oma töösse voolata. Olin meister ja mind hinnati. Vanem rahvas kiitis mind, noorem kadestas või ihkas sõbraks ja kaaslaseks.</p>

<p>Tundsin varemgi kedagi, kes kurtis üksindust. Meie külas oli varemalt olnud veel üks suur meister, kordi andekam kui mina: klaasisepp. Oled ehk temast kuulnud? Ta oli kuulsaim maailmas, oskas luua hämmastavaid asju. Klaas vormus ta käe all kõigeks olemasolevaks ning üheks ja teiseks fantasmagooriaks rohkemgi. Temast oli järel poeg. Too hakkas mulle silma viskama. Mõnikord vaatas ta mind lihtsalt õhtu läbi, kui teistega aega veetsime. Hiljem puistas ta mulle südant. Ta olevat üksi, andetu, võimeline vaid isa jäljendama, armetult kopeerima, enda kujutlust ja unelmaid tal polevat. See kõik lõikavat ta inimestest ära. Klaasisepa poeg meelitas mind, kiitis mu tööde ja minu kaunidust.</p>

<p>Ta ütles otse, et peaksime olema kaasad – koos suudaksime tuua maailma nõnda palju kaunist, sest minu andest pidavat ka talle jaguma. Ma olin edev ja lasin end uskuma panna. Jäin kõigega nõusse, lasin pimesi natuke enda oskustest ja kujutlusvõimest ära võtta. Iga kord, kui ta käed tantsides mu pihta pigistasid või ta mu töötamist pealt vaatas, jättis mõni unistus või kaunis kavand mind maha. Algul küsis, pärast kiskus ta need mu käest ning pani pudelisse. Mu peod jooksid tema jaoks unelmaid kui kevadine vaher. Klaasisepa poeg villis kõik selle pudeleisse ja talle ei saanud kuidagi küllalt. Ta lubas koguda varud, mida pidavat saama hiljem jagada.</p>

<p>Minu kangad läksid järjest rohkem porikarva ja takuseks, mustrid kadusid. Kui ma enam kangastki ei osanud kududa, jättis ta mu küla armule, pesu pesema. Palveist polnud abi, käsust–nutust samuti. Tema töökoda on mulle alati lukus. Küla käsib mul ennast süüdistada. Ma olevat olnud liialt kerglane.“ Tüdruk pööras seljas ja jäi tasa.</p>

<p>Aprilliöö laskis tüdrukul pika loo hingelt rääkida ning temas oli aina suurem kindlus. Selle tüdruku pidi naiseks võtma. Tal oli iseloomu ja lahtist kätt, küll saavad helgusegi tagasi! Öö seadis tüdruku lahtise juuksesalgu kõrva taha ja vastas: „Piiga! Minagi ei käi ilmas niisama. Aprilliöödel on ülesanded, neid on hulgi. Ma olen elanud ja loonud. Mina ei ihka sinust kübetki vähemaks võtta. Lase mul parem veidike tagasi anda. Ma otsin Klaasisepa poja üles ning palun su andeid tagasi.“</p>

<p>„Miks peaks sinul õnnestuma see, mida keegi pole üritanudki ette võtta?“ küsis piiga umbusklikult ja nõutult.</p>

<p>„Mina tahan sind aidata,“ vastas Aprilliöö keerutamata nagu tal kombeks ja astus Klaasisepa töökoja poole.</p>

<p>Küla kaugemas otsas, metsa servas valgus Klaasisepa töökoja lahtisest uksest välja tulekuma. Klaasisepa poeg oli parasjagu töös, ikka üksinda, nagu alati. Abilisi ta ei sallinud. Varastab veel keegi tema kaunid mõtted ja ongi inspiratsioonil ots peal. Kellegi nägemata võttis mees peenikese kaelaga klaaspudeli ja jõi sealt õhkõrna, poolgaasilist, poolvedelat sinist ainest. Pudelil oli silt peal, seal seisis Unelm Nr 51 ning see anum oli üks paljudest, mis seisid töökojas kui sõdurid reas. Just pudeli sisu oli see, mis pani Klaasisepa poja silmnähtavalt muutuma. Tema silmadest lõi sädemeid. Ta asus tööle ning esmalt sündis tema käe all rida pisikesi ja filigraanseid ehteid, siis posu portselankujusid, hiljem veel kari vaase ja muid kaunisasju. Klaasisepa poeg ei väsinud selle juures sugugi, temas oli võõrastav hoog. Just siis kui tundus, et mehe jõud hakkas koidiku saabudes raugema, tegi ta vaid pisikese pausi ja asus tegema midagi uskumatut. Ta hellitas ja vormis klaasmassi, kuumutas selle sulamiseni ja lasi siis pragisedes külmaveetünni kukkuda, nii mitu korda. Klaas ei purunenud. Veest sündis üheksa imeilusat piigat, üheksa õde. Nad olid täiuslikud. Klaasisepa poeg vaatas läbipaistvaid kaunitare võõraist unelmaist saadud joobumuses ning oli enese üle mõõtmatult uhke. Ta pöörasesse pähe tuli uskumatu mõte: ta jõi veel lonksu unelmapudelist ning suudles igaüht tüdrukuist huulile.</p>

<p>Ennäe, kui koit klaasikoja suitsunud katuseaknast läbi puges, ärkasid klaaspiigad ellu. Värisedes kogunesid nad Klaasisepa poja ümber, ääsivalgus mängles neis ja neist läbi. Peegeldused tantsisid seintel. Klaasisepp nägi hetkeks, kuidas ta suudaks luua uue maailma, uued inimesed – palju kenamad kui senised. Nad oleksid ilusad, arglikud ja vait, nagu klaas ikka. Klaasisepa poja pilgu all ärkas tüdrukutes aga eneseteadvus. Mõtted hõljusid nende läbipaistvates peades nagu mererohi. Ei läinud kaua, kui nad vaatasid ümbrust, ennast ning Klaasisepa poega ja pärisid: „Meister, miks me läbi paistame, kas me oleme päris? Kas me läheme katki? Kas peame end kangaga katma nagu sina? Kus me oleme? Miks me siin oleme?“. Nende peas lõi tralli kogu maailmatunnetus, mis joobnustavas pudelis unistustega kaasas oli olnud ning klaaspiigadel polnud sellele mingit seletust. Nad vaid pärisid. Klaasisepa poja ilus maailmaloomiseplaan kukkus kokku ning ta sai tulivihaseks. Joobunult ning piigade küsimustest pimedas raevus rapsis ta kätte sattunud klaasipuhuja piibuga klaasihelenduse keskel ning mõnda aega oli ruumis vaid klirin. Õhus hõljuva killupuru keskelt oli võimatu midagi näha. Kui Klaasisepa poeg hiljem uimaselt põrandal ärkas, istus ta kõrval maas vaid üks segaduses ja hirmunud klaaspiiga, põsel juuspeen mõra.</p>

<p>Aprilliöö jõudis klaasikojani, aga jäi sellest veidi eemal seisma, et hoonet tervenisti silmitseda. Võinuks arvata, et majas oli midagi kurjakuulutavat või hirmsat. Oh ei, töökoda nagu ikka. Natuke tolmune, pisut sellist nägu, et seal oli üksjagu tööd tehtud. Ega siis Aprilliöö peljanud: ta kogus hoopis mõtteid, kuidas Klaasisepa pojalt kergemini röövitud unelmaid tagasi kaubelda. Ta astus rahulikul ja mõõdetud sammul poolirvakil ukse juurde ja oligi toas. Eesruum oli vaikne ja täis luitunud nipsasju. Ettevaatlikult läks Aprilliöö läbi ruumi sinnapoole, kust tundis õhkuvat sulatusahju soojust. Kõik oli üsna vaikne. Aprilliöö leidis kangeist unelmaist uimase ja kohmaka Klaasisepa poja endiselt keset põrandat kükitamas, klaaspiiga kõrval.</p>

<p>„Mis sa siit otsid, võõras? Ma ei müü ega osta midagi. Kõik, mis näed, on minu,“ kostis Klaasisepa poeg kohe, kui Aprilliööd silmas.</p>

<p>„Siiski, peremees. Mul on sinuga kaupa teha. Oskad mulle ehk öelda, kus sul seisab kenake ja kopsakas varu ühe piiga unelmaid? Ma tahan neid oma pruudile tagasi. Hinda ma ei küsi. Küllap meister on lahke mees ja annab niisamagi selle, mille vääriti võttis.“</p>

<p>Klaasisepa poeg naeris ja tema hambad välkusid nagu piimjas Murano klaas.</p>

<p>„Võõras on ehk rändav narr, kes loodab ausalt meistrimehelt koomuskite ja vigurdamisega rubla teenida? Ei, külamees. See tagasinõudmine on juba kulunud nali. Pea sama kulunud, kui tüdrukunarts, kes seda ühtlugu jutustab. Mis sul temast? Maailm on plikasid täis, iga aidaukse taga üks või paar!“ kõneles Klaasisepa poeg hoogsalt ja võltsi magususega.</p>

<p>Aprilliööl polnud aga suuremat naljatuju ja ta vastas tõsiselt: „Sa oled julm, klaasisepp. Ma pole kellegi narr, nii et jäta sinagi vigurid. Kas ma pean kurjaga küsima? Minu kätes on jaksu küll, et sulle tuul all teha!“.</p>

<p>Klaasisepa poeg ei ehmunud põrmugi ja silitas kõva hääle peale vigisema hakanud klaaspiigat. Aprilliööle vastas ta üksnes: „Kuss, kuss, kangelane. Klaas on õrn ja läheb kurja sõna peale katki. Tüdruk andis oma unelmad vabatahtlikult. Ei või sinagi neid vägisi tagasi saada. Ainult vahetuskaubaga saad läbi.“</p>

<p>„Olgu. Mida meister ihaleb?“ päris Aprilliöö.</p>

<p>Klaasisepa poja pilk rändas riiulitäie unelmapudelite peale. Üks oli juba poolik, teine vaid kolmveerand täis...Rida oli na lühikeseks kahanenud. Ta käesooned paisusid ahnest soovist kübeke uusi unelmaid endasse ringlema saada. Ta vastas ettevaatlikult ja pooleldi endamisi: „Võõral pole vastse pruudi jaoks ometi kahju natuke endast ära anda? Kübeke siit, käpuke sealt, elurõõm veel lisaks. Vanus tuleb peale, kellel seda hiljem ikka tarvis läheb?“.</p>

<p>Aprilliöö aga ehmus vaiki. Kuigi ta pea oli tuult täis, sai Aprilliöö aru, et see oli tõsine otsus. Ta oleks pidanud sellele soss–sepale pudelisse panema oma igavese elurõõmu, selle, kes ta oli. Öö pidigi juba loobuma, kuid tema silme ette kerkis tüdruku tühi nägu ja ta sai oma heitlikkusest jagu. „Olgu, meister, saagu sinu tahtmine. Too pudel lagedale!“</p>

<p>Klaasisepa poeg sai kohe jalad alla ja otsis hiiglaslikust seinakapist terve pestud pudeli, millel kork peal püsiks. Pikema jututa nõristas Aprilliöö pihust klaasanuma meekarva vedelikku tihkelt täis. Siis jäi ta tühjalt seisma, näost hulga hallim ja vanem kui enne. Klaasisepa poeg ei teinud sellest suuremat numbrit, tal jagus silmi vaid kuldmee jaoks pudelis, mille ta kohe Aprilliöö käest haaras ja hellalt põuetaskusse peitis. Aprilliöö lükkas mees eesruumi, pistis järelmõttena pooltühjad unelmapudelid pauna, surus selle Ööle pihku ja ei teinud temast enam sugugi välja. Uksegi tõmbas Aprilliöö järel pauguga kinni.</p>

<hr />

<p>Aprilliöö istus peegli ette ja vaatas kaua oma naerujoontest märgitud nägu, mille ta nüüd alatise kurbuse ja tõsiduse alla pidi matma. Ta võttis narmendavast märsist armastatud värvid, millega ta ikka õhtutaevast kirevaks oli maalinud. Esimesena pihku juhtunud vaarikapunase viskas ta kohe kotti tagasi. Sellega pierrot’del pistmist polnud. Ta kobas kotipõhja karedat kangast, kuni leidis vasevalge ja varimusta. Selline pidi nüüdsest olema tema nägu – pool musta, pool valget, elurõõmsa Aprilliöö asemel kurb Pierrot. Aprilliöö võttis peoga purgipõhjast värvikirmetist ja tõmbas suurte sõrmedega risti üle näo. Värv kivistus hetkega. Veel jäi lisada vaid üks pisiasi, mille pidi korda ajama väike pintsel – kastetilkade hõbetamise harjake. Sellega maalis ta paremale põsele tillukese pisara, mis samuti tema näkku tardus ning ajas seisma jäi. Sinna pidi see liikumatult jääma – kunagi voolamata, iialgi leevendust toomata. Aprilliöö Pierrot tõusis peegli eest ja võttis ennast kokku. Ta mõtles, kui palju tal veel alles on ning ei heitnud valelikule klaasile enam pilkugi. Peagi jäi Klaasisepa töökoda kaugele metsa varju.</p>

<p>Otsimisest polnud juttu, Aprilliöö leidis tüdruku üles seal, kus ta piiga jätnud oli. Kui ta vaatas tüdrukut ikka järgmist ja ülejärgmist takust töösärki nühkimas sai Aprilliöö Pierrot’le selgeks, et küllap oli vahetuskaup väärt tegu. Piiga silmas teda ja kuulis kõlksuvat pauna. Kalts kukkus jõkke. Vesi vulises.</p>

<p>„Võta, vahetuskaup,“ sirutas Pierrot pauna tüdruku poole.</p>

<p>Piiga haaras ja jõi esimese pudeli tilgatumaks. Tõsi küll, see oli vaid veerandiku täis. Ikka uue ja uue anuma järele haaras ta, kuni Pierrot’le tundus, et too enam ei joonud, vaid hingas oma unelmaid tagasi sisse. Piiga süda sai iga hetkega aina rõõmsamaks ja värv ning sisu tulid tema silmavaatesse tagasi. Kui viimnegi apteekrimõõtu tops tühjendatud, embas tüdruk Pierrot’ nagu maipäike ja ütles: „Kallis Aprilliöö, lase ma koon sulle tänutäheks kuldkollase salli, et mu kallistus oleks sul alati kaelas. Aga…,“ katkestas tüdruk, kui märkas, kuidas teine oli muutunud.</p>

<p>Ta ehmus kangesti ja puhkes heleda häälega nutma. „Miks minu õnn peab küll alati ostetud olema?“ küsis ta. „Kas ei saa nõnda, et keegi katki poleks? Kuhu selline vahetuskaup kõlbab, Aprilliöö?“</p>

<p>Aprilliöö Pierrot aga küsis: „Kas sa mind siis katkiselt enam ei taha?“.</p>

<p>„Tahan, et kumbki meist katki ei peaks olema!”</p>

<p>Mõnda aega oli nõutu vaikus, kuni tüdruk seda enam välja ei kannatanud. Elu, mis tema soontesse tagasi oli voolanud, pani talle sõnad suhu: „Tule, sulatame kõik mu äravõetud unistused ja sinu elurõõmu jälle voolavaks klaasiks ja paiskame sulatusahju uksed vallale. Siis saavad need jälle helgeks vabaks õhuks ning tulevad meie juurde tagasi. Ma ei hooli klaasisepa pojast ja tema vahetuskaupadest! Vargaga kaupa ei tehta. Liiga kaua on teda hellitatud ja kardetud!”.</p>

<p>Küll katsus Aprilliöö Pierrot kahelda, et nõnda küll midagi tagasi ei tule. Tahkunud unelmad elavad vaid asja elu, neist enam loovust ei saa. Tarretatud elurõõm on elutu. Kui klaas lõhkuda, kaovad ka taiesed, mis unelmaist tehtud ja maailmast jääb ainult ilu vähemaks. Tüdruk ei kuulanud ja vedas Aprilliöö Pierrot’ kättpidi klaasikoja poole.</p>

<p>Klaasisepa poeg imetles kaua Aprilliöö Pierrot pudelisse pandud elurõõmu. See oli rikkalik ja kange nagu mesi; veatu ja siiras nagu laotus. Ta joovastus juba, kui julges korgi avada. Üks lonks ja ta oli kadunud kevadeootusse, ärkamisse, puhkemisse. Suutmata end kübetki tagasi hoida, jõi Klaasisepa poeg põhjani ning tundis, et puhkeb ning ajab võrseid. Jook oli silmapilkselt kangestanud ta vere ja olemuse. Kõik see, mis andis Aprilliööle headuse ja tegutsemistahte, tegi Klaasisepa poja pööraseks ja sõgedaks. Ühestki tööst poleks enam piisanud, et Aprilliöö elurõõmu ära kulutada. Nõnda tõstiski Klaasisepa poeg tööriistu palavikuliselt siia–sinna, hakkas otsima materjali, et teha uut, maailma puhtaimat klaasi, siis kaotas huvi ja tahtis sulatada kõik poolikud tööd üheks suureks, et vormida kevadet ennast. Ometi peatus ta keset astumist ja vaatas ümberringi. Talle lõi pähe, et kõik senised tööd olid kahvatud selle kõrval, mis ta pidi looma hakkama. Ei kõlvanud järsku ükski isa taieste jäljendus ega tüdruku unelmauimas tehtud töö. Eelnevad tuli hävitada, et jääks vaid selle, tuleva töö geniaalne ergavus. Lõhkumisrõõmus haaras ta riiulilt klaaskoeri ja –kasse, õukonnakallikesi ja õunapoolikuid, kristallkingakesi ja kaelakeesid. Kõik maandusid suure klirinaga klaasikoja kivipõrandal. Vaene klaastüdruk värises nurgas ning pelgas oma vastse elu pärast. Ta ei tihanud midagi päästa ega julgenud vahele astuda, kuigi tundis, et ümberringi hävib kõik temasugune.</p>

<p>Viimaks lõpetas Klaasisepa poeg lõhkumistöö ja leidis, et peab kõik korraga ümber sulatama, tervest maailmast pidi saama tema ääs. Küll temasugune suur klaasisepp ka päikese sulatusahjuks kuumutab! Alustuseks ajas ta siiski klaasikoja ahju heletuliseks, korjas huupi klaasitükke ja loopis neid kibekiiresti ahju, nagu kühveldanuks sütt aurukatlasse. Ennist joodu põletas läbi ta soonte ning mida enam ta kiirustas, seda valgemalt ta isegi hõõguma lõi. Lõpuks pöörles Klaasisepa poeg kui kaunis mesine vurrkann ja sulas, tilgatumaks. Viimased jäljed temast hõljusid auruna klaasikoja kõrge lae kohal ning hajusid siis kevadõhku.</p>

<p>Tuli vaikus. Nurgast astus välja klaastüdruk, kes sulges kähku ahjuukse, lõi aknad ja uksed valla ning jäi siis keset tuba seisma. Päike paistis talle peale ja valgus murdus uskumatult ilusates värvides läbi tema. Tema süda tegi tahmunud ahjule vikerkaare. Üle klaastüdruku põskede veeresid suured Prints Ruperti tilgad ja kukkusid kõlisedes, kuid purunemata maha. Juuspeen pragu tema põsel ajas märkamatult oma niidistikku üle tüdruku keha, kuni käis tilluke praks ja ta pihustus peene klaasipuruna üle terve ruumi. Uks kolksatas.</p>

<p>Kõik need klaasikillud... Tüdruk seisis veidi aega tardunult ja tuimalt. Klaas. Kõikjal. Ta ei julgenud pisimale killulegi peale astuda. Siis aga tundis ta, kuidas Pierrot Aprilliöö tema selja taha seisis ning ettevaatlikult, justkui oleksid nad mõlemad ise ka klaasist, sülle istuma tõmbas. Kõigi kildude keskele. Nad istusid veidi kuni üks, ei teagi kumb, kilde tasapisi ja huupi pihku koguma hakkas, neid vahetevahel vastu nõrka päevavalgust vaatles ja siis tüdruku põlle kogus. Kordamööda, vaheldumisi: Pierrot ja tüdruk, tüdruk ja Pierrot. Ajapikku sai kogu purunenud klaas põrandalt pühitud. Ka miniatuursed klaasipühkmed korjasid nad kokku ja seadsid Pierrot pauna ja kuuetaskusse (sellesse, mis arvatavasti auguline ei olnud). Kui nad lahkusid, vajus laoruumi raske uks nende taga iseenesest kinni. Oli varajane õhtu ja maailm näitas hea ilma kujul neile vahelduseks leebet nägu. Pierrot ja tüdruk võtsid üksteist käekõrvale ning lasid teel end teadmata suunas edasi kanda. Vaata, kuidas nad läksid: hirmsast löögist pisut ettepoole kaldu, tüdruku juuksed patsist lahti hargnemas, Pierrot näovärvid kulunumad ja määrdunumad kui varem. Kuhu küll?</p>

<p>Esimeses ettejuhtuvas külas, mida neil vältida ei õnnestunud, seisis teistest majadest pisut eemal klaasikoda. Klaasisepp ei olnud jutumees. Ta võttis pauna endale, lasi tüdrukul põlle eest ära kraamida ja vaatas läbi maalitud võõra kõik taskud. Ta asus tööle, kuni nood kaks aianurka Pierrot laiale mantlile aset seadsid ja kurnatult magama jäid. Sepp töötas mitu päeva ja mitu ööd ning nemad ei teadnud, mida nad õigupoolest ootasid. Kolmanda päeva hilisel pärastlõunal hõikas sepp nad töökotta sisse. Mees seisis seljaga nende poole ja oli just midagi sussssdi veetünni visanud. Ta võttis õrna eseme, sest õrn ta oli, miks muidu mees kohmakalt kätega ta pead toetas… ning Pierrot Aprilliöö võttis klaaslapse enda kätele.</p>

<p>Mis pilguga küll need kaks seda klaaslast vaatasid? Nad kummardusid tema kohale, Pierrot põselt hakkas hõbepisar voolama ja kukkus tite peole just sel hetkel, kui tüdruku hingeõhk sama paika paitas. Ja ennäe! Läbipaistvas lapses lõi lõkendama süda, nagu äsjapuhkenud pisike pojeng. Hetk hiljem hargnesid sellest tuliste niitidena üle keha lugematud lõkendavad veresooned. Kui tüdruk käe vastu endist klaasi pani, oli vaid mõne minuti pärast tema sõrmede all siidine nahk. Laps koogas ning ajutiselt unustatud sepp sõnas: „Hoolitsege tema eest hästi.“ Aprilliöö naeratas, mässis väikese mantlihõlma, tänas seppa ja nad lahkusid. Võõras küla jäi neist peagi kaugele.</p>

<p>Vaata, kuidas nad lähevad.</p>

<h2>Madruse mõrsja</h2>

<blockquote>
<p>[…]<br>
The stain of love<br>
Is upon the world.<br>
[…]<br>
There is no light—<br>
Only a honey–thick stain<br>
That drips from leaf to leaf<br>
And limb to limb<br>
Spoiling the colours<br>
Of the whole world.</p>

<p>William Carlos Williams „Love Song”</p>
</blockquote>

<p>Ei olnud tähtis, kas see oli brigantiin, luup, kaljas, korvett või kuunar, mis parasjagu tema jalge all kõikus – Markus ei sallinud ühtegi neist. Ta tegi oma tööd, hambad ristis, maapoisi kangekaelse järjekindlusega, kuid igal õhtul koikus lamades pigistas ta silmad kõvasti kinni ning üritas mere hetkel heatahtlikus kohinas kuulda kodutalu pärnade sahisemist. Ta ei armastanud merd. Siia olid teda ajanud ainult töö ja palk, mis hiljem kodu uuesti üles ehitada aitaks. Teda haaras peaaegu et meeleheide, kui ta mõtles kaugel keset välju seisvale pisikesele talule, mis oli tühi sellest ajast, kui vanaisa enam polnud ja poiss raha teenimiseks merele pidi minema.</p>

<p>Tihti, kui laev saabus „kodusadamasse“, nagu teised seda räämas, õllest ja purunenud lootustest läbiimbunud väikelinna nimetasid, tahtis poiss kaldale jalutada ja tagasi vaatamata kaduda. „Mitte veel,“ kordas ta siis endale alati: „Mitte veel“. Ta hoidis omaette. Õigemini teised, need, kes ei teeselnud meremehi, hoidsid temast eemale, kuigi poiss paremini oma töö ära tegi kui laeval vaata et sündinud madrus. Kõigis tema tegudes aimati hästi peidetud vastumeelsust. Nõnda sallisid meri ja poiss üksteist, ei rohkemat, kuigi mere sallivus oli poisi omast sama mõõtmatult suuremeelsem, kui oli suurem meri ise. Nii möödusid poisi päevad kord häilival, kord märatseval merel, kuni ta oli päikesest põlenud, tuultest pargitud ja ainult mõne aasta vanem. Kolmanda aasta lõpuks kõlises tema taskus juba päris mitu hõberaha, mida rummi peale mitte raisata.</p>

<p>Ühel õhtul peatus laev, millele poiss end selleks reisiks munsterdanud oli, üsna selle sadama läheduses, kust viis kõige otsem tee tema koju. Seekord ei olnud vaja ennast veenda jääma, südametunnistus ei sosistanud „Mitte veel“. Seepärast võttis noor madrus pärast öises vahis seismist aerupaadi ning sõudis nii tasa kui oskas üle magavate lainete kalda poole. Rannal sirutasid pimeduse varjus puud oma salamisi lehtivaid oksi varakevadisse õhku. Öö oli veel päris pime ja tuul tõi sisemaa poolt soojeneva mulla lõhna. Ta jõudis kaldale, tõmbas paadi veepiirist kaugemale liivale ning jäi seisma, et võtta ning talletada endasse kogu ööd. Varsti, üsna varsti pidi kevad saama sisse täie hoo.</p>

<p>Ühtäkki hakkasid eikuskilt rannale tormama vahuhärmased lainehundid, kes ahmisid rannaliiva, nagu oleksid nad kalda peale vihased. Neid randus veel ja veel, nende käes rappus lahel laev ja viskles juba lainete neelata jäänud paat. Nende eest pidi põgenema poisski. Luidet mööda üles ronimine tundus aga raske, nii raske. Ta ei tihanud selja taha vaadata, sest tundis, kuidas vesi kandu nilpsab. Sammu kaugusel luiteharjalt aimdus talle, et santsukotti tirib midagi tagasi. Kui ta kogu jõust sangadest tiris, kukkus ta kaldajärsakul veest ohutusse kaugusse, varandus takkajärgi. Riburada selle otsa aga veel miski: elav, hingav, rabelev ja hirmunud. Markus sai end püsti ja astus hämmelduses sammu tagasi. Lausa ehmatavalt pimedusega harjunud silmade jaoks särasid tüdruku juuksed nagu merevaik ning tema nahkki helendas õrnalt, nõnda nagu sädeleb kuuvalgel meri. Ta hõõrus haigetsaanud põlve, heitis pilgu lahele ja rabeles püsti. Poiss ligines talle aeglaselt, peopesad ees, otsekui üritaks ta pihku püüda kedagi haruldaselt õrna ja kartlikku. Tütarlaps vaid vaatas teda hetke, tunnetas kuklajuukseid hellitavat–kiskuvat tuult, haaras poisil käest ning jooksis, kuni veel hing sees.</p>

<p>Markus tundis suus metallist maitset ja ei vaevanud end üleliigsete küsimustega, milleks aega niikuinii polnud. Kui mõlemal jaks mere vaateväljast eemal otsa sai, varisesid nad puu varju õhku neelama. Tuli kahvatu hommik, ilm, mis maksis öisele märatsemisele kahvatusega lõivu. Meie võõrad seisid vastakuti. „Kes sa oled?” küsis viimaks Markus. Aga piiga ei vastanud, ta vaatas ainiti Markust, kuid tundus hetke pärast justkui loobuvat ja pööras pea. „Kas näitan sulle kuhugi tee kätte? On sul koduseid, kelle manu minna?” päris jällegi poiss, kuid sai kaaslaselt vaid pearaputuse ja veelgi pikema vaikuse. Kannatamatult, kuigi näriva südametunnistusega võttis ta koti õlale ja lausus: „Ma siis lähen.” Tüdruk isegi ei viibanud, vaid seisis seal: täielik, vältimatu ja enesessepööratud kogu oma hääletus ilmekuses, mida ilmavalgustaja asjata üle kuldas. Tundus, et kui meri teda kätte polnud saanud ja neelanud, polnud ka maal temaga asja. Sinna pihlapuu alla pidigi ta jääma verstapostiks, kuni lained maa sinnani minema limpsivad. Markus seisatas ja küsis ootamatult veel kord: „Tahad sa tulla minuga, piiga? Oled üksi, kui minagi. Ehk kulume üksteisele ära, kõrvuti käsi tööga kulutama?”. Tüdruk ei juurelnud kaua. Tema noogutus oli põhjapanev, nagu punkt lehekülje lõpus. Ta läks, omast tahtest, püstipäi, iseoma sõltumatu maailm, millesse Markust esialgu ei lastud ja kuhu too vähemasti algul teedki ei osanuks leida. Ometi käis hirm tema kannul.</p>

<p>Nende tee oli parasjagu pikk. Markuse kodutalu hakkas paistma alles öö hakul. Ühtäkki ei osanud noor mees mitte midagi ette võtta. Raha tema santsukotis – raha, millega tarnased põllud kuldseks muuta, millega vajunud kuurikatus ära parandada, millega elumaja sisseajav ahi korda seada, oli äkitselt väike lohutus. Õuevärava taga ootas teda tühi maja ja hiiglaslik töö, kaaslaseks tundmatu tüdruk ja tühi taevas. Hobustki polnud. Mitte kunagi ei olnud poiss töö ees hirmu tundnud. Tal olid olnud eesmärgid ja unistus. Mis oli tal nüüd? Talle meenus, et ta on kõigest laevalt jooksus olev poisiräbal. Nii istuski ta veel külmale maale ja toetas selja vastu viltust aiaposti, keeldudes kaugemale mõtlemast. Mõnda aega see tal õnnestus. Siis riivas tüdruku undruk ta põske ja tolle pihk poisi juukseid. Ta tõmbas Markuse püsti ja pani kätepuudutusse kogu enda julguseraasud, et neil mõlemal oleks veel üks võimalus. Kui piiga õuevärava nende järel kinni tõmbas, lõid ussaias pärnad kohama. Ta ehmus, kartes värava taga silmata rohekaid mereratsusid ning pööras end järsult kannal ringi. Kevadhämar tee söötis ja poriste põldude vahel oli tühi. Piiga astus tuppa, kus Markus juba tule üles oli võtnud.</p>

<hr />

<p>Ta ei saanud lavatsil magada, sest põrand seisis paigal. Puudki ei kohisenud, igatahes mitte nii, nagu meri. Ta ei rääkinud, kuid vahel öösiti kuulis teises toaservas magaja läbi rahutu poolune, kuidas kaaslane ümises. Võib–olla oli see kevadtuul, mis läbi hõredate seinte tee tuppa leidis ning nüüd seal igavusest aetult lauldes ringi käis. Pärast järjekordset asemel keereldud ööd, kui üks veeretas mõttes kevadtöid ning teine võitles kibeda unetusega, tõi poiss aimduse ajel enne päevatööd tuppa võrkkiige ning kinnitas selle lakke. Seal sai tüdruk und. Iga kord, kui öösel sadama hakkas, tõusis tüdruk ja palus mõttes, et tuul poleks merelt.</p>

<p>Kuigi poiss oli sõnakehv ja tüdruk tasa, ei möödunud nende päevad täielikus vaikuses. Eneselegi üllatusena tundis poiss, kuidas põllud talle laulsid, koos madala taeva ja saluga. Osa sellest helletusest jäi talle meelele pidama. Nii otsis ta igal hetkel, kui töö võimaldas, tüdruku tema toimetuste juurest üles või tuli too lausa väljadele kaasa. Poiss rääkis ja küsis nüüd kõigi merel veedetud ja vaikitud aastate eest, kuigi tüdruk senini midagi öelnud ei olnud. Rääkijal oli aga alati tunne, et iga hetk, järgmise või ülejärgmise küsimuse peale antakse talle vastus. Tõugu, kaugelt naaberkülast toodud rahuliku maatõugu hobuse kõrval väljadel astudes said nad võrdseks maa silmis, kes neid sellest alates ühtmoodi hoidis.</p>

<p>Sel kevadel sadas palju ning koos poisi põldudega lõi vihmas õitsele ka piiga, hoolimata sellest, et ta vett korraga ihkas ja kartis. Paljudki noorperemehe rõõmud sõlmusid hääletult naerva soojas vihmas tantsiskleva tüdruku vaatamisse. Aeg tõukas takka. Nad harjusid, et uksest kolmas põrandalaud kääksub ja päike loojub veranda vasakpoolsesse aknasse, et aidauks on vajunud ja et kohta, kus nad juba kuid oma pea asemele panevad, võib ehk nimetada koduks. Poisi sõnad said uuesti otsa, kuid tihtipeale tabas ta end mõttelt, et ehk ei kuula ta õigesti, et kuulda. Nende vaikus oli nagu vihm – alati helises selle foonil midagi vaevutabatavat ja tähendusküllast. Eriti öösiti, kui vihmaveetorud ja plekk–katus laulsid ning Markuse uni oli ergas ja rahutu. Tüdrukki vaatas teda neil päevil ootavalt.</p>

<p>Ühel täiesti tavalisel kevadpäeval läks Markus jälle põllule, kuigi kauguses kobrutasid hommikust saati mustikakarva pilved ja kärkis kõu. Tuul oli merelt. Tüdruk pidas kaua Markust käest, aga lasi ta siiski tööle, ise tuppa varjudes. Tegelikult mõistis piiga, et seinad tema otsijat ei pea ning kindlast meelest on kiusaja vastu rohkem abi, kui tekkide alla peitu pugemisest. Kui sadu lõpuks valla pääses, seisis ta verandatrepil ja ei imestanudki palju, kui oodatud Markuse asemel veeres ussaia taha kahe tähiku meriratsu veetud kaunis tõld. Sõidukist astus välja sinijuusne mees, keda vihm näiliselt ei puutunud, kuid kes piiga teadmist mööda oli ise rohkem vesi kui midagi muud. Seal seisis meri ise, vetikasinine kuub seljas. Mida oli tal tüdrukust enam tahta? Kas oli ta mehe kojast läinud nagu varas, et too tuli teda taga ajama? Kas olid piiga taskud täis kalliskive või läks mõni merilehm mehe lautadest kaduma? Ei. Mere silmad olid kiindunud vaid tüdrukusse, kes ei lubanud endal hirmu välja näidata.</p>

<p>„Kallis Liisa, tule koju!“ sosistas oraseid koolutav tuul sellal, kui nemad vaikisid. Tüdruk pööras selja. Merivõõras lähenes juba väravale. Õnneks hõrenes sadu, pilvelatva kinni jäänud päike hakkas paistma ja paiguti tundus, et väravahaaki lõgistav võõras kumab lausa läbi. Aegamööda hakkas ta sootuks hajuma, kuni temast olidki järel vaid kaks kivihalli silma ja eikusagilt kaldale viskuva säbrulaine heidetud: „Ma tulen tagasi. Kas sa ootad veel mind?“.</p>

<p>Porist teed mööda sammuv Markus sööstis kodu poole, kui nägi väravas tõlda, mis pidi tüdruku kaasa viima. Tal polnud aimugi, kas tulijail oli võimu ja õigust piigat minema talutada või kes ta üldse oli, kuid oli ammu taibanud, et piigas elas hirm, millest oli kahekesigi raske jagu saada. Peatumatu möödus Markus uhkest ekipaažist ja haaras tüdruku silmis kohkumust nähes ta trepimademelt esimest korda kaissu. Ussaia tagant kadusid ka sinna unustatud hirskavad mereratsud. Selleks korraks.</p>

<p>Tüdruk ei tahtnud sel õhtul rahuneda. Kõik tundus ähvardav. Ta istus kaua pliidi ette tassitud pesupalis ja lasi veel jahtuda, kuni ta värises ja välja pidi tulema. Markus vaatas poolunes, kuidas aluskleidis ja suurrätti mässitud piiga võrkkiige serva peal kiikus, nii et suur varvas põrandale pisikesi joonekesi tõmbas. Nõnda üksi tundus ta, nii eemal, kuigi oli ju siin, käegakatsutavas kauguses. Ometi ei olnud Markusest tüdruku juurde astujat ja ta pea oli pilgeni küsimusi täis. Nende vahel oli meeter liivaga küüritud põrandat ja sama palju vaikust. Väljas hakkas jälle rabisema vihm ning räästad hakkasid ühtäkki tuule-tasasuselt laulma, kui tüdruk Markusele üksisilmi otsa vaatas.</p>

<p>Need rääkisid nõnda: „Kuis sa mitte ei kuule, kui ma sind nõnda vaatan? Ma ei jaksa enam olla iseenese jutukaaslane. Markus, kuula palun, kuula hästi.” Poisi hämmeldunud pilk süübis sügavamalt teise silmi ja ta tundis end vastavat: „Ma kuulen. Kes sa oled, tüdruk? Miks su süda muretseb? Kes sind kaasa tahtis viia? Kas sa lähed mu juurest ära?”.</p>

<p>Leebe rahulolu täitis toa. Pole suuremat rõõmu tõelisest kuulamisest, kui mõistmist mitte arvesse võtta. Tüdruk tõusis. Tema sai vaikusest jagu, tema astus ka sammud üle laudpõranda. Tema võttis poisi peod enda pihkudesse ja vastas:</p>

<p>„Olen Liisa. Oleks minu mald, jääksin siia. Las ma räägin sulle järjepanu kõik ära.</p>

<p>Sündisin tavalise sadamalinna käsitöölise tütreks. Kasvasin korralikuks, aga kenakeseks. Meie maja oli kanali ääres, mis suubub merre. Mere kutse oli mul alati kõrvus. See ei lummanud mind, nagu teisi, nagu paljusid. Arvasin koguni, et meri ei pea mind omaks, kes ma temast kahe tänava kaugusel kaela kandma hakkasin ja iga päev temast küllastunud õhku jõin.</p>

<p>Ühel päeval sain kaheksateistkümneaastaseks. Juba hommikust vajus linnale paks udu. Nagu kõverpeeglis ujusid kõnniteel minust mööda kellegi kübarasuled, välkus punane alusseelikuserv, taarus varahommikuselt joobunud nägu – kõik sulanud uduga üheks arusaamatuks virvarriks. Mind tõmbas kaile. Seal ta mind kohtaski.</p>

<p>Ma arvan, et ehk oli temagi kord meremees. Ta seisis seljaga vee poole just kai lõpus, kus polnud ühtki laeva, ja vaatas. Härraste kombel riides, kalbe, kaabu alt kähardumas juuksed, mida ma pelgasin siniseks pidada, kuid mis hiljem siiski seda karva osutusid. Seisis seal ja vaatas. Üksiti. Mind. Ma ei heitnudki pilku selja taha, sest udu laisalt sinna–tänna loksutav tuul sosistas juba mu seelikusabas: „Liisa“. Nõnda võtsin ma merede valitsejal lummatult–sunnitult käest. Läksin elama tema hingelisteta paleesse, kus seisab merevaigust troonisaal ning tema mere tumma orjana krooni kannab.</p>

<p>Üksi on ta – nii üksi. Aastakümneid asetas ta igal hommikul mu käsitöölisepihku meresoolast näritud kulda ja kallisasju, et mind kinni hoida. Kartuses, et teda põlgan, ihkas ta alati mu lähedust. Ta hoidis karskesse kaugusse, aga magas, pea minu süles. Kui esialgne kate mu silmadelt kerkis ning ma kurbusest ja kohkumusest üle sain, kuulsin ma, kuidas ta räägib minuga sügavikku vaevu kostvas lainemühas ja liivasahinas me jalge all. Kõiges, mis ümbritseb ja näitab, et meie ilm hingab. Nii igatsev oli aga ta juttki, et tihtipeale ei osanud ma sellele midagi vastata; rääkis ta ju enam oma üksinduse kui minuga. Ma jäin. Tihtipeale mõtlen, et osa minust pidi minema temaga vabatahtlikult. Vesi minus – vesi, mis kutsub teist vett. Nõidusega kedagi nii kaua kinni ei hoia. Hiljem kui ma juba iseseisvam õppisin olema, läksin nimme tema juurest kauaks ära. Lõpuks põgenesin päris. Paraku tuleb ta mulle siiagi järele, kas tead. Minu üle on merel võim.”</p>

<p>„Sa oled iseenda oma,“ ütles Markus lihtsalt ja tegi vaikuse toas klirinaga katki. „Kui sa kõhkled, kui kardad, et maal pole sulle enam kohta, siis pakun ma sulle kodu. Me oleme sarnased, Liisa.” Tihkuda polnud vaja, ka kergendusest mitte. Vihm sadas õues nende eest. Sel öösel kahises toas siid.</p>

<p>Aasta edenes ja suvi oli kuiv. Ühelt poolt oli see hea: sadas just nii palju, et nende põllud kandsid, aga meri ei ulatanud Liisat kiusama. Valitses merevõõras ju ainult soolast vett või üle mere tulnud vihma, südamaal oli tal vähe võimu. Liisa siiski teadis, et veel on vee kannatlikkus ning nõnda kergesti meri teda rahule ei jäta. Ehmatusega taipas ta samuti, et vähene vihm tegi temagi nõrgaks. Ta oli nii pikalt vees elanud, et lausa sõltus sellest: sinendusest, niiskusest, kahinast, summutatud häältest. Igal hommikul sidus ta sinise paela juustesse ja sättis oma päevased tegevused vee järgi. Liisa tundis, et päev otsa pesupalide, pangede, vihmaveetünnide ja joogikopsikutega askeldamine on naeruväärne ja hirmus ning seob teda veelgi enam vihatuga, kellest ta kuidagi eemale ei pääse. Aga ta ei saanud parata. Kui polnud vett ega soola, tuli peale hirmus väsimus ja tukk, kadus liikmetest jõud ja südamest elutahe. Tema nahk tuhmus, juuksed läksid takuseks ja huuled pragunesid. Sügisel liigutama hakanud lapski ei toonud rõõmu. Luges ainult soolane vesi, mida polnud. Markus ei suutnud seda abitult pealt vaadata. Merevett ei saanud ja tahtnud ta Liisale tuua, merele ta oma kallimat ei olnud nõus loovutama. Nii läks ja ostis ta tuhat solotnikku soola, et oleks vannivette siputada, kätepesuvette visata ja toanurka seisma panna. Mõnda aega oli sellestki abi.</p>

<p>Tuli talv ja mere pealt saabusid tuisud. Need hakkasid Liisa jaoks korstnasse igatsevaid ning Markusele ähvardavaid sõnu pillama. Majake ägas tuulte vaenuliku raskuse all. Meelekindel Markus pani topeltaknad ette, kittis ahjupraod ja toppis palgivahedesse sammalt. Ta küttis ahju, et tulelõõm tuulemüha summutaks ja võttis Liisa öösel kõvasti kaissu, et piiga lohutult ei nutaks ning merivõõras teda unedesse kiusama ei pääseks. Mõnda aega see aitas. Kui aga Liisa muutus ikkagi järjest vaiksemaks, hajameelsemaks ja tardunumaks, tõi Markus sinist riiet ja sinist värvi. Kogu nende kodu sai siniseks: seinad, laed, põrandariided, voodilinad. Markuse lembus värvis kõik ning sellest sai maailmale sinine jälg.</p>

<p>Ühel südatalvisel pimedal hommikul tuli Markus hobust talitamast ning leidis, et ase on tühi. Hoovis tüdrukut polnud. Vihased tuuled viskasid poisi hüüdmised ussaia taha maha ning jätsid need sinna vedelema. Liisa oli läinud väljadele niiske ja merehõngulise tuisu kätte, pihtkasukas vaevu rinde alt kokku ulatumas. Liisa uitas nii tunde ning tal oli kergem hingata, kuigi tahtis koju. Tal ei hakanud külm, sest tuisud jätsid ta rahule – neile oli merivõõras karmid käsud kätte andnud. Ei läinud kaua, kui tuttav tõld meriratsudega seisis ta ees ja võõras sealt vastu vaatas.</p>

<p>Sinikuuega mees hakkas meelitama: „Liisa, astu tõlda, sul hakkab hoopis kergem. Näen ju, kuidas piinled siin mandrisügavuses, kuhu lainete soolased pritsmed ja puhas tuuleõhk ei ulatu. Tule ja puhka pehmest mererohust ja pärlitega ilustatud asemel. Tule ja ma näitan uusi varandusi, mis merepõu on mulle loovutanud. Ma riietan su siidi ja sean smaragdid su kulmude kohale, akvamariinid su rinnale, kuukivid sulle käevõruks. Ma ehin su ära, nõnda et säraksid kui tähed. Ma panen pringlid sind kandma, et sa ei peaks ise enam sammugi astuma, kui ei taha. Mu troonist võib saada su kandetool. Tule, Liisa!”.</p>

<p>Liisa vaatas temast tummalt läbi ja lihtsalt sammus. Võõra meelitused teda ei puudutanud. Õhtuks oli ta kodus tagasi ja langes riietega voodisse. Markus võttis ta peast suurräti ja seljast kasuka ning jäi murelikult ööd valvama.</p>

<p>Järgmisel hommikul oli valvaja magama jäänud ja ase jälle tühi. Tuisud tõmbasid Liisa väljadele. Jälle peatus tõld ja merivõõras hakkas seekord paluma: „Liisa, tule tagasi. Ma olen üksi, nii hirmus üksi ja õnnetu. Kõigil on kaaslased, kõige tühisematelgi mu olenditest: taevas kisavatel kajakatel, karidel peesitavatel morskadel, parves ujuvatel kiludel. Ainult mere valitseja on üksi ja keegi peale sinu ei kuule mu juttu. Hüljatus ajab mu raevu; meeleheitest hakkan torme ässitama ja laevu puruks peksma. Sa ei taha ju seda, oled alati olnud leebe ja hea. Tule koju, Liisa!” Needki sõnad ei pannud Liisat meelt muutma. Ta vaikis, hoidis merivõõra haardest kõrvale ja tundis endast kerkivat jõudu tuisust lahti rebida ning koju Markuse juurde minna. „Ta kiusab mind,” sosistas ta vastu Markuse õlga. „Palun ära mine homme,” kostis mees. „Ma ei saa,” vastas Liisa „Ma tahan ju hingata. Tuba ja hoov lämmatavad mind. Kaevuvesi ja sool ei aita enam. Soolane vesi hoiab mind lõas.” „Lase ma tulen siis kaasa, ära hulgu üksi keset välju,” palus Markus. „Ei! Sulle teevad tuisud liiga ja merivõõras uputab su kas või õelusest! Ära tule! Ma ei lähe su juurest, luban.” Markus ei saanud stiihia vastu.</p>

<p>Ärgates nägi Markus, et Liisa on läinud. Poiss tõmbas vaid vildid jalga ja kuue peale ning sööstis õueväravast väludele. Liisa kõndis poolunes ja tuiskudest varjatult kaugel eemal künni peal. Tõld sõitis ta kõrval ja merivõõras sirutas käe. Tüdruk ärkas tardumusest ja tahtis end ometi võõra mõjust vabaks rabeleda. Ta proovis keelitada: „Valitseja, minust pole sulle enam kaaslast. Olen juba harjunud maaõhu ja põldude, rukki ja linaga. Mulle on magusam mage vesi. Merepõhjas jääksin otsa ja ei teeks sulle sugugi heameelt.” Võõras ei lasknud end petta: „Valetad, piiga! Näen, kuidas su sooned ihkavad soolast vett. Su olek reedab su ja näitab, et su sõnad on valskus. Tule!”.</p>

<p>Piiga ei jätnud, ta ei tahtnud enam mere meelevalda: „Valitseja, vaata hoolega mu rasket sammu ja vaevaga koomale kistud kasukat. Kannan last ja seal, salus, ootab mind kodu. Miks tahad mind oma hõlma? Ma pole sinu.”</p>

<p>Merivõõras vihastas: „Ma ei hooli, Liisa. Oled olnud rumal, aga meri on suuremeelne. Kui sa kaasa ei tule, lähen kurjaks. Loodad sellele, et maal pole mul võimu, aga eksid. Mul on palju vendi. Tahan nendega kokku leppida, et saata su peiule kaela rahet, lund ja järvetäis magedat vett. Ma lasen ta põllud sooks muuta ja õuele ojad voolama panna. Ma saadan ta kaevu vesiämblikud, et need teda pureks. Ma hävitan ta ilmast ära ja siis tuled sa minuga. Tuled ju, Liisa?”.</p>

<p>„Kas lubad oma pärlikrooni nimel, et jätad Markuse rahule, kui tulen?” tingis piiga viimase veenmisjõuga. „Kui ei luba, võid uputada talu tükkis minuga!” ähvardas ta. Merivõõras naeratas ja andis tunnustäheks Liisale ühe pärli oma kroonist. „Tule nüüd, piiga,” ütles ta siis ja Liisa kadus tõllasügavusse.</p>

<p>Markus komberdas künnil, silmad lund täis. Äratrambitud platsikeselt keset põldu leidis ta sinise kaitsemärkidega käpiku. Poiss sai aru, et viimaks peab ta mere äärde tagasi minema, et armsam tagasi saada. Kodus pakkis ta kompsukese, pani uksele taba ette ning võttis oma tori hobuse. „Tubli Tõuk, lähme toome perenaise koju. Sinu tugevad jalad kannavad meid maailma lõppu ka, kui tarvis.”</p>

<p>Nõnda oligi. Meri ei teinud Markusele otsimist lihtsaks. Ei olnud tal õnne leida Liisat samalt rannalt, kus nad kohtusid. Ei näinud ta tüdrukut lähimas sadamalinnas. Markus otsis pikalt piki rannikuäärt ja ei leidnud jälgegi. Mures ja väsinuna toetas ta pea vastu hobuse lakka ja mõtles, kuidas ennast laevale munsterdada. Tuul tema ümber lahesopis leelutas: „Mine koju – mine koju, koju, koju.” Hobune pruuskas sõõrmeist sooja õhku ja müksas ta õlga. „Madrus, ära aja tühja tuult taga. See hammustab,” kuulis Markus merivõõrast lainetest kõnelemas. Mees vastas: „Ka merede valitseja ei saa hingega olendit vastu tahtmist vangis pidada. Kogu loodus hakkab ta vastu mässama. Lained ei kuula enam sõna. Anna Liisa vabaks.” „Rääkida sa mõistad. Mina ähvardusi ei karda. Pealegi, mida on sul mulle Liisa vastu anda?” Markusel polnud kaasast midagi kallimat kaotada, ta vastas: „Mida sa soovid, merivõõras? Peab olema midagi, mida merede valitseja ihkab tõrksa tüdruku asemel, keda ta kunagi päris endale pole nõutanud. Mida sa lunaks tahad?”. Meri vaikis mõnda aega mornilt. „Hea küll. Madrus, too mulle kuulekas ja ilus kaasa, kes igatseks merre ja sealt kunagi ära ei tahaks. Keegi, kes jääks minuga igavesti. Leia ta ja saad oma mõrsja. Kui eksirännakutelt taolist naist ei leia, võid samahästi tallu tagasi minna. Liisat sa enam ei näe.” Merivõõra hääl kadus ja jäi vaid lainemüha.</p>

<p>„Tubli Tõuk,” ütles Markus, „sinu arvamine on sama hea, kui minu oma. Vii meid laia maailma ja otsime merele kaasa. Inimeselaps ta olla ei saa, taolist kui meri kirjeldas, pole. Küll süda meid viib.” Markus rändas terve aasta ning kulutas palju Tõugu kabjaraudu. Maailmas oli hulk tüdrukuid, kes olid merega seotud: kellegi elu hinnaga ei tahtnud Markus Liisat vabaks osta. Nõutult hakkas mees aega veetma hiigellinna suurel sadamaturul, kus räägiti imepärastest asjadest. Telkidesse, siidsallide, safrani ja heeringatünnide vahele mindi kuulama lugusid kaunitest lõunamaasaartest, ennekuulmatutest loomadest, suurtest valitsejatest ja kummalistest kunstiteostest. Markus kuulas trööstitult.</p>

<p>Tema õnn pöördus, kui sadamasse jõudis suur kaubasaadetis ja trümmidest hakati lossima klaasi. Mida kõike ei leidnud pakkekastides vati ja õlgede vahel! Seal oli klaasist vikerkaarevärvides linde ja loomi, peekreid ja lühtreid, pisikesi inimfiguure, mis nägid välja, nagu oleks need elus. Madrused sosistasid, et meister, kes need tegi, puhub klaasist välja isegi elusuuruseid kujusid. Salajases tagaruumis olevat tal sametpatjadele istuma pandud üheksa klaasist õde, üks ilusam kui teine. Neid ta ei müüvat.</p>

<p>Markus oli lootusest pöörane. Ta uuris täpselt järele, kust tuli too klaasilast, kus tegutses meister ja asus hobuga pargasele, et jõuda üle vee. Ta ei mõelnud, kas merele kõlbaks klaasist kallim, kuidas ta meistri oma taiest müüma veenaks või millega selle eest tasuks. Rahulikku Tõuku taga sundides tormas ta klaasisepa asupaiga poole. Ta jõudis kohale suvisel pärastlõunal. Töökoja uksed rippusid hingedel ja aknad seisid lahti. Kõik oli vaikne. Maja sisemuses oli tühjus. Ainult ühe tagatoa põrandal krigises jala all peen klaasipuru.</p>

<p>Nukker hobu ja nukker peremees vantsisid kiirustamata tagasi rannikule, hoolimata sellest, milline sadam esimesena ette satub. Räämas külakeses, kuhu nad välja jõudsid, saeti parasjagu vana koget tulepuudeks. Kadusid mastid ja pardad, kadusid plangud ja köied. Lõpuks jäi ainult käilakuju, mida keegi ei tahtnud. See oli ilmast ja soolast puretud ning aeg oli paiguti sellest kilde välja löönud, aga Markus nägi, et puust vastu vaatav tüdrukunägu oli ilus, kuigi pisut piinatud. Markus silitas puukuju pead ning tundis käte all endiste päikeste soojust ja lahkust, aimas puidu painduvust ja kuulekust. Ta julges uuesti loota. Siis võttis mees külameeste loal kuju kaasa ning seadis kodutee jalge alla.</p>

<p>Kogu talve kaunistas Markus kuju. Ta suges peitliga ta juukseid ning hõõrus liivapaberiga minema kortsud ja kriimud. Siis võidis ta puud õliga ning tegi selle veele vastupidavaks. Mõnel õhtul ta lihtsalt istus ja vaatas puutüdrukut, kes oli kunagi olnud elav puu mõnes tundmatus metsas. Mõnikord arvas ta vaimusilmas nägevat päikese käes vilgatavat lehemustrit ja kuulvat oksasahinat ning ta süda jäi rahule.</p>

<p>Kevade tulles korrastas Markus oma põllud. Ta püüdis olla kannatlik ning seada kodu ümber kallite jaoks kindla kaitse. Kogu majaümbrus sai täis istutatud pisikesi pihlakaid, kõige kaugemale põllulegi külitud lina. Kui kõik sai tehtud nagu peab, kandis ta puutüdruku Tõugu selga ja läks merd otsima. Ta jäi ootele lahekäärus, kus merivõõras oli oma tingimused esitanud. Puutüdruku seadis ta seisma ja mere poole vaatama.</p>

<p>Möödusid ööd ja päevad. Tuli tõus ja limpsis soolase keelega käilakuju varbaid, tulid tuuled ja paitasid ta juukseid ning iga ööga ohkasid lained aina igatsevamalt. Puutüdruku näolegi oli tardunud malbe naeratus. Markus ei julgenud seda jälgides enam magada, kartuses, et merivõõras valskusega puutüdruku minema viib ja tema mõrsja ka endale peab. Ei olnud ta hirmudel alust. Meri oli armunud.</p>

<p>Kui täiskuu järgmine kord lahe kohale paisus, jäi Markus suurest ja pingsast valvamisest lõkke äärde liivale magama. Sellal astus veest merivõõras, Liisa käekõrval. Ta sundis piiga enda selja taga vagusi seisma. Siis peatus ta kauaks kuju ees. Tasapisi, puidu kannatlikkusega tõstis puutüdruk pilgu ja naeratas. Tuli suur laine, võttis mõlemad embusse ja hetk hiljem olid nad kadunud, jättes rannale külmast väriseva Liisa, laps süles. Markus ärkas, kui see nuuksuv pundar talle end sülle heitis. Kui nad koju jõudsid, oli põllud õitsele puhkenud ja kõikjal talu ümber lainetas sinendav lina. Kaitse, mis peletas Liisa verest viimsegi mere minema.</p>

<h2>Printsess ja Veuve Clicquot</h2>

<p>Elas kord printsess, kes vaatas kõndides alati maha ja keda ballidel keegi tantsima ei kutsunud. Pikad olid tema maal talveööd, kui tuisud katustelt lund alla keerutasid, samal ajal kui pealinna paljudes peegelsaalides paarid lõppematuna näivates valssides vahatatud põrandatel keerlesid. Ööst öösse istus printsess ballisaali servas ja vaatas, kuidas satiinkingakesed ja lakk–saapad tema eest mööda liuglesid–trampisid–hüplesid, ikka olenevalt tantsust. Aeg–ajalt koputas järjekordsest lühikesest uinakust ärganud vana õuedaam talle lehvikuga õlale, et ta sirgemini istuks ning jäi siis jällegi nohisedes magama. Printsessile tundus, et terve maailm tantsib: paarid saalis, teenijannad salaja koridoris, unised kutsarid sooja saamiseks tõllakuuris, lumehelbed akna taga, tuuled lossitornide ümber. Ainult tema istub ja vaatab kogu seda lainetust pealt. Ta hakkas unistama, et kunagi peatuvad tema piiratud vaateväljas šampanjaga nii läikima löödud saapad, et ta näeb neilt enda peegelpilti, oma silmi.</p>

<p>Printsess hakkas ootama, algul selleks, et lihtsalt aega veeta ja ennast lõbustada, samal ajal kui lehvikud sadu muigeid varjasid. Hiljem muutus tema ootus päris siiraks ning tõeliseks. Võiks arvata, et kuna tema unistused piirdusid saabastega (kõrgemale pelgas ta ballidel harva vaadata), siis võinuksid need kiiresti täituda. Nii aga ei läinud. Hooaeg sai mööda, lumi sulas ning kauge maa õukond sõitis pealinna tolmuste tänavate rägastikust igaüks oma maamõisa. Möödus suvi ning tuli sügis. Ja möödus sügis ning tuli talv. Kogu selle aja, nii kaua kui sai, oli printsess jalutanud lehevarjumustrilistel alleedel, kõndinud bonne teadmata paljajalu ja ilma kübarata, päevitanud end kohatult pruuniks ja kandnud kogu suve juukseid kahes patsis, nii et õukonnajuuksur ahastades käsi kokku lõi ja kuulutas, et tema küll neid hirmsaid lokke kunagi välja ei saa. Keegi ei teadnud, millest selline muutus sündinud oli. Küsiti vana õuedaami käest, aga tema oli terve suve maganud. Küsiti bonne käest, aga tema karjatas sel ajal printsessi nooremaid vendasid. Küsiti toatüdrukute käest, aga neil olid omad toimetused teha, ega jäänud neil sugugi aega veel printsessi järele joosta. Küsiti tervelt lossirahvalt, aga keegi ei teadnud ega olekski saanud teada.</p>

<p>Printsessil oli lõpuks päris oma unistus ja õhtuti, just enne uinumist, hakkas ta sellest unelmast endale õhulossi ehitama. Esialgu sai see päris auklik, sest isegi õhulossi ehitamiseks on vaja midagi käegakatsutavat või vähemasti päriselt olnut – kas või eriti ilusat mälestust. Siis otsustas printsess, et ehitab oma lossi nii valmis kui ilma päris mälestusteta saab. Tema senistest ballidest ju suurt abi ei olnud. Sellegipoolest teadis ta, et tema õhulossi nõudekapis on roosinupumustriga teeserviis ja kuldäärega taldrikud. Sel oli neli nurgatorni, igas pisike toake ja kohe kindlasti mitte ühtegi peegelsaali. Võib–olla tagasihoidlik vastuvõturuum linnakodanike külaskäikude tarvis. See oli tõepoolest üks korralik õhuloss.</p>

<p>Printsessil oli ainult üks pisike mure. Tema majal oli perenaine, aga peremehe asemel kõndis seal ringi šampanjaga läikima löödud saapapaar. Niisiis lootis ta väga uue hooaja peale. Kogu õukond imestas, et printsess lausa meeleldi linna tagasi läks. Tavaliselt tuli teda kättpidi tõlda talutada ja hoolega jälgida, et ta ebaühtlasel sillutisel ei komistaks, kuigi alati silmad maas kõndis.</p>

<p>Linnas läks aeg edasi. Elu on ju argipäev ja printsess nägi igal hommikul samasid papiljotte kandvaid õuedaame ning istus õhtust kakaod juues täpselt samal pisut kulunud punase sametpolstriga toolil. Sügisele järgnes talv nagu eelnevate aastategi jooksul.</p>

<p>Mõne kuu pärast puhusid talvetuuled uuesti katustelt kutsaritele lund kaela ja sikutasid daamide soenguid sassi, kui need kähku tõllast välja ja paraadustest sisse lippasid (muidugi võimalikult väärikalt). Printsess leidis end hoolimata roosinupulisest unelmaserviisist endiselt seina äärest, vana õuedaami kõrvalt, samas kui maailm tema ümber päripäeva pööreldes hoogu kogus. Kuna suvi ja päikese julgustavad naeratused olid talve eest lõunasse kuurorti suvitama sõitnud, langes printsessi peakene (koos hirmsate lokkidega, mida tõesti välja ei saadud) jällegi norgu, ilma suurema lootuseta kunagi igatsetud saapaid enda ees peatumas näha.</p>

<p>Nõnda möödus mitu kuud ja lugematul arvul suareesid, salongiõhtuid, simmaneid ja balle. Kaugel maal kippusid ööd vastu hommikut pimeduse kiuste üha heledamaks, nii et kui end varase kellaajani tantsima unustati, viis unine kutsar pidutseja koju juba valge varul. Nõnda hakkas kätte saabuma aasta suurima ja uhkeima, hooaja viimase balli õhtu...</p>

<hr />

<p>Elas kord prints, kellel lasus hirmus needus. Iga päev pidi ta kõiki oma kinga- ja saapapaare läikima lööma ei millegi rohkema või vähema kui Veuve Clicquot Ponsardiniga. Hirmus oli tema saatus. Ta tõusis alati kella viiest ja võttis ette kõik saapapaarid, olid need siis mustad või mitte. Küll oli üritatud kurja needust petta: kord laskis prints saapaid läikima hõõruda oma ülemteenril, kuid mõne minuti pärast lendas poleerimiskalts nagu imeväel printsi enda kätte ja sinna see jäi. Teine kord võttis noor valitseja suure saladuskatte all poleerimisnõusse hoopis Sovetskoe Igristoje, sest riik hakkas suurest šampanjakokkuostust pankrotti minema ja nende enda põllud viinamarju ei kandnud. Aga odava vahuveiniga ei hakanud saapad läikima ja nii pidigi prints südantlõhestava ohkega jälle Veuve Clicquot lahti korkima.</p>

<p>Ajapikku läksid needuse mõjud aiva hullemaks. Kuna ainult pere ja lähikondlased kuningakojale langenud õnnetusest teadsid, hakkas parlament juba varsti suurte veinisaadetiste pärast kära tegema. Õukond sosistas vaese kuningapoja selja taga, et too end öösiti hoopiski läbi peab ja suurest šampanjakogusest läbi imbunud on, kuigi printsi suur väsimus, tujutus ja otsajäämine vaid varajasest tõusmisest ja suurest kingapoleerimisest sündinud olid. Võõramaa printsessidki kirtsutasid vaese kuningapoja portree peale nina ning kuulutasid noormehe liialt haiglaseks ning mureilmeliseks, nii et printsi lausa kaasatuks–pärijatuks jäämine ähvardas.</p>

<p>Ka kuningapaar vaatas oma ainsa poja kuhtumist suure kurbuse ja ärevusega pealt, kuni ühel päeval otsustas kuninganna, et kauem nõnda jätkata ei või. Kuningriigi pealt järele kuulates selgus, et maa kõige kaugemas ja üksikumas sopis elab vana võlur, kellelt viimases hädas alati nõu ja abi võib loota. Ainult pealinna ei tulevat ta isegi kuninglikul kutsel, ka kõrgestisündinud muremeelne peab ise tema juurde tee leidma – kaaskonnata ja üksi rada otsides. Kuningapaar oli sellegagi nõus, eriti pärast seda, kui prints riiginõukogu istungil suurest kurnatusest raskelt magama jäi ja nõukogu härrased sellele viltu vaatasid ning sosistama hakkasid, kas mitte kedagi teist seadusliku järglase asemel pärast vana kuningat troonile upitada. Sellised jutud seadsid noormehe teelesaatmisele eelnenud toimetustesse erilise paki, mistõttu prints juba paar tundi pärast võluri asupaiga ja olemasolu teada saamist teele asus. Üksinda, hobuseta ja lihtsa, kuid rikkamapoolse teekäija rõivastuses.</p>

<p>Ka siin, nagu printsessigi maal, kogus kevad salamisi jõudu ja andis endast aegamisi valgenevate öödega märku. Prints kõndis, šampanjapudelitest kõlisev komps käe otsas, paar taalrit taskus, ja tundis ennast hoolimata needuse rõhuvast raskusest ometigi kord noorena. Ta märkas kõike enda ümber, mis varem vahuveiniaurudest, unest ja murest märkamata oli jäänud. Ta nägi oma maa rahulikke ja külalislahkeid maaharijaid, kelle endistest aegadest uhked rahvariided tema veinilaadungite ja maksude pärast juba pisut kulumise märke ilmutasid. Ta nägi, et talirukis ja roheluses tärkavad viljapuuaiad on kaunimad ükskõik millisest võõramaa viinamäest, mida ta suures hädas enda mõisates juurutada oli üritanud. Ta märkas, et metsad kohisevad eriti ilusasti just kuuvalguses ja et karjamaalt koju saabuvad lehmad ammuvad tungivamalt kui sinna minnes ja et kaevuvinn kägiseb teelisele kutsuvamalt siis, kui tal on janu. Kõik see peegeldus nukralt ja irooniliselt tema viimase võimaliku piirini läikima löödud saabastelt.</p>

<p>Kuna prints oli katsumuste tahtel varajane ärkaja, edenes tema teekond kiiresti. Nädalase rändamise lõpuks terendasid noormehele kauguses võluri eluaset ümbritsev metsatukk ja jõekäär. Õhtuks nägi prints juba korstnast tõusvat suitsu ja jõudis pimedas võluri tare ukse taha. Teda oodati, mida võluri külastamise puhul muidugi imeks ei saa panna. Võluril oli rohtu, kuid ta ei kiirustanud selle väljajagamisega.</p>

<p>Võlur pani poisi ahju otsa lambanahkadele magama ja jäi ootama. Võluritel jagub kannatust. Kell viis hommikul tirises printsi sisemine äratuskell. Ta komberdas ahju otsast alla, haaras juba harjunud liigutusega kompsu ja asus oma ainsat kaasasolevat saapapaari eelmise päeva jooksul kogunenud teetolmust puhastama. Mida poiss aga ei teadnud oli see, et võlur oli kallanud pudelisse kalli märjukese asemel keedetud jõevett, mis võlusõnade abiga sama hoolsalt mullitas kui Veuve Clicquot. Puhastamise lõpetanud, tahtis kuningapoeg lapi käest panna ja veel hetkeks teeväsimust välja puhata, kuid oh häda! Lapp oli poisi pihku kui kleebitud ja saapadki näisid esimeses valguses hoopiski tuhmid.</p>

<p>Võlur naeratas: ka seda teevad nad tihti, olgu siis põhjust või mitte. Printsi kimbatusest välja tegemata astus ta peidetud tarenurgast välja ja asus noormehele seletama tolle hädade põhjust ja rohtu, mille päris põhjani tark alles nüüd, sündmusi näinuna oli jõudnud. Ta ütles printsile, et ballil peab too ilmtingimata tantsule paluma kohalviibijate seast kõige kõrgemast soost abiellumiseas preili. Tingimata on vaja, et neid partneri varvastel talluks. Eks edasi tea prints juba ise, mis juhtuma hakkab, kui saapaninad peegelpilti ei näita. Kui noor mees kuulis, kuidas oma hädadest lõplikult lahti saada, läks tema meel mõruks. On ju inetu, kui argipäev muinasjuttu oma poriste kirsasaabastega sisse trügib.</p>

<p>Ballini kauges kuningalinnas oli jäänud üksnes kolm ööd…</p>

<p>Kõik need ööd ratsutas noor kuningapoeg laenatud hobusel vahetpidamata, puhkust või und tundmata, kauge maa kuningalinna poole. Ei saaks öelda, et hooaja lõpuball just tema viimane lootus oleks olnud, aga prints oli tüdinud oma koormast ja otsis seega võluri juhtnööride järgi paika, kus palju noori daame tantsimise eesmärgil koos võiks viibida, et seal siis needuse murdmisega õnne katsuda.</p>

<p>Kaugel maal saapaist unistav printsess oli juba üsna valmis oma saatusele alistuma ja järgmisest hooajast ise nooremaile tukkuvaks saatjadaamiks hakkama. Kummastav aimdus keelas tal siiski viimasest ballist loobuda. Tüdrukut täitis peo eelõhtul isegi ootamatu otsusekindlus. Iialgi ei olnud õukonnajuuksur rohkem kurtnud tema jonnijuuste pärast, kunagi ei olnud õuedaamid tundunud nõnda tüütud oma lõputute nõuannete, käskude ja keeldudega ning kordagi varem polnud printsess oodanud sellise ootusärevusega. Oli lausa oht, et printsess ei vaatagi tuleval ballil kõigest kingi, mis selle loo seisukohast oleks olnud muidugi suisa katastroof.</p>

<p>Niisiis saabuski õhtu ootajate rõõmuks ja teelolijate hirmuks üllatavalt vara. Prints oli balli alguseks alles kauge maa suure kuningalinna väravate ees ning jõudis neist mitte eriti väärikalt läbi galopeerida just siis, kui suured väravapooled kinni vajuma hakkasid. Linn oli hämarusest hoolimata suurt saginat täis ja õnnetu üllast soost teekäija jaoks ei leidunud ühtegi vaba võõrastemajanurka. Kuskil ei olnud kohta, kus prints oleks saanud värske kravati kaela panna, kotipõhjast leitud kuube harjata ja seitli sirgeks kammida. Isegi saapad polnud läikima löödud! Lõpuks halastas üks hella südamega pruulijalesk hämmeldunult tänaval seisvale noormehele ja juhatas poisi kõrvalasuva meierei õhtuselt tühja eeskotta, kus noormees piimamannergupeegeldustes pisut juukseid silus, saapad puhastas ja seejärel tänulikul, aga mõrul meelel sammud lossi poole seadis. Muusikud alustasid juba kolmandat krakovjakki.</p>

<p>Printsess oli balli algusest saati oma peakest jonnakalt püsti hoidnud, aga see tema tantsukaardi olukorda ei mõjutanud. Kallis paber oli ikka veel harjumuspäraselt tühi nagu kellakapp. Selleks ajaks, kui prints parasjagu meierei väravaist välja astus, olid tüdruku silmad jällegi jalanõusid takseerima sihitud. Näed siis: kolme aastaga oli isegi pandlamood muutuma hakanud ja onu ei määrinud enam oma susse hülgerasvaga. Leedi Mariel oli sukapael sündsusetult alla vajunud, tema sõbrannal hertsoginnal sukk jooksis. Kolonel oli tentsiku peale vihane, sest too jättis saapaid viksides ühe koha läikima löömata. Ja külgustest triiphoone juurest lähenesid šampanjaga läikima löödud saapad. Ja vanema venna kingatallad näitasid juba kuningliku isiku jalanõude kohta sobimatuid kulumise märke... Printsess oleks äärepealt järsult pilgu tõstnud ja saapapaari omanikku ballisaali suminast otsima hakanud, aga kuna ta nägi, et jalanõud otsejoones tema poole liiguvad, ei söandanud ta millegagi märku anda, et ta peatsest tähelepanuavaldusest kuidagi teadlik oleks. Ta pigistas silmad kõvasti kinni. Lühidalt, prints arvas, et kõrgeauline on magama jäänud ning astus printsessist paremale ja sammukese tahapoole.</p>

<p>Vaadake, oma õnnetuses ei olnud printsess kunagi tähele pannud, et tema ümber on koondunud terve müürilillede armee, kes istusid temast seisusele vastavalt teatud arv samme tagapool. Näiteks oli temast kaks kukesammu tagapool hertsogitütar Henriette, kõige kaugemal seina ääres, päris külgukse juures istus rüütlipreili Pauline, kes oli, tõsi küll, lihtsalt eelmiste kiirete tantsude väsimust välja puhkamas. Prints vaatas kummalist hierarhiat hoolega ja asus siis võluri nõuannete järgi tegutsema. Ta kummardas hertsogitütre ees viisakalt ja mõõdukalt ning palus neiu tantsule. Too heitis ühe pilgu poisi äratundmatu sõlmega kravatile, tolmusele ning kergelt piimahõngulisele kuuele ja keeldus viisakalt, ennast angiiniga välja vabandades. Nii läks ka kõigi ülejäänutega. Printsess ikka ootas ja lasi oma peakesel järjest rohkem norgu vajuda. Prints jäi uuesti tema ees nõutult seisma. Noormees põlvitas printsessi ette (kuna tolle seelikusabad olid lausa aukartustäratavad, siis kujutlege, et nii meetri kaugusele tüdrukust endast) ning üritas tema tähelepanu tabada. Hoolimata ringiratast keerleva balli mürinast ja oma muredest tegi isegi tema nüüd tukkumisel ja tihkumisel vahet. Mida oligi üksnes saapaviksist ja riigiasjust mõelnud noormehel öelda piigale, kes sellel kaunil ballil tundmatu põhjuse tõttu lehviku ja lokkide varjus pisaraid valas? Mitte midagi. Tegelikult tahtis ta ju ainult oma needusest lahti saada; tema pea käis ringi pikast rännakust, kirjudest ballikleitidest – printsessi nutune juustega varjatud nägu tahtis tema pilgu ees ühtlaseks virvarriks sulada.</p>

<p>Sellest hoolimata eiras prints ükski kord elus oma saapaid, kuldtresse ja ähvardavaid kortse, etiketti ja õukondlasi, kelle uudishimu nad tasapisi äratama hakkasid ning püüdis printsessi tähelepanu. Päike loojus just sellel hetkel lõplikult ning heitis üle horisondi kaks viimast hästisihitud kiirt, nii et kui printsess tõusis, lõi printsi õlgadele kinnitet kuldepolettide sära ta peaaegu pimedaks. Tema enda koopia–juveelidki polnud eales nii pimestavalt hiilanud kui nüüd. Nii juhtuski, et piiga viimane, enam pimestusest kui kibestumusest tingitud pisar langes kuningapoja saapaninale. Samal hetkel sööstis palkonile viivatest ustest sisse ootamatu tuulepuhang, haaras kaasa kolm parukat, kaks sülekoera ja viis batisttaskurätikest ning kustutas ära kõik kristall–lühtrid peale selle, mille all noored seisid. Mõlemad ahhetasid. Printsess pillas lehviku ning seda korjama kummardunud prints märkas küünlavalguse soojast kumast üle kullatud veepiiska oma paljukannatanud jalatsil. Aimates, millega tegu, lootis ta, et peagi ongi asi lahendatud, kuigi võlur midagi taolist öelnud ei olnud. Ta tundis hinges tõusvat suurt poolehoiu, vabanemise ja imetluse lainet. Ta oli peaaegu vaba, needus nõudis ainult veel üht valssi! Ei hakanud ta sel hetkel, kui end kogunud õukonnaorkester järgmist lugu alustas, juurdlema, kellele eelnimetatud tundumused õigupoolest suunatud olid. Oma põhjuseta joovastuses unustas ta niisamuti, et isegi mitte kuningatütred ei nuta Veuve Clicquotʼd.</p>

<p>Seega nad tantsisid kuni oli juba varajane hommiku– või hiline öötund: see mõistatuslik üleminekuaeg, mis on kättesaadav vaid neile, kes eelneva ööpäeva jooksul silmatäitki pole maganud. Põrandale jäi paare järjest vähemaks. Muusikud unelesid, parkett suples varajases päikesevalguses ning printsi ja printsessi tantsukaared läksid aina suuremaks, aiva rõõmsamaks ja pilkupüüdvamaks. Saali paksud kardinad, seinaäärsed toolid, kõrged laed, lugematutest jalgadest kulunud põrand, teised kohalviibijad: kõik selles ruumis sai külge päikese, muretuse ja lahjendamata heameele pitseri. Kohustuslik varvastel tallumine oli unustatud. Siis aga said printsessi graatsiavarud ootamatult otsa: ta koperdas ning kuigi prints üritas juhtunut hoolsalt maskeerida korrapealt piigale jalale astumisega, ei olnud enam midagi teha. Ei-tea-kus-kohast potsatasid keset tantsupõrandat jäänõu šampanjaga, poleerimiskalts ja purk musta kingakreemi. Kohkunud vaikuses seisis prints tardunult, neelatas ja ütles siis kähedal häälel printsessile, et kas too oleks nüüd nii lahke ja puhastaks tema jalanõud ära. Printsess ei saanud sõna suust.</p>

<p>Kokkujooksnud kasvatajad–õuedaamid sisistasid samas, et need uue aja kuningapojad ei kõlba ikka kuskile. Endalegi üllataval kombel käskis printsess saatjaskonnal kordki kuss olla, ajas selja sirgu, viipas keelavalt kümnele abivalmile poleerimisharjaga toapoisile ning käskis printsil saapad jalast võtta. Tüdruk istus tülli- ja pitsivahuses kleidis keset põrandat maha, kastis nartsu šampanjasse, asus tööle ning vaatas tigeda pilguga igaüht, kes julges väita, et mõni laiguke jalavarjul veel piisavalt ei läigi. Prints seisis sukis pisut eemal ja üritas piinlikkust tundes varjata auku, kust parema jala suur varvas välja turritas. See ei tulnud tal sugugi hästi välja, sest tõtt-öelda oli ka vasaku jala sukk kannast juba üsna hõre. Solvunud printsess tõmbas saapale viimase kihi kingakreemi ja viskas augulistes sukkades kangelasele saapad tagasi. Imeväel kadusid parketilt kõik viksiatribuudid koos sinna läigatatud vahuveiniga. Prints oli nõidusest vaba. Ka muud selle hommiku lummused lõppesid. Päike oli kõrges, printsess ajas end ärakortsutatud kleidis põrandalt püsti, silus kingakreemiste kätega üle satside ning kõndis ballisaalist minema. Saapad just jalga vedinud prints astus paar kiirustavat sammu talle järele, kuid lõi saatjadaamide hoiatavate pilkude ning pahameelepobina peale käega ja läks samuti oma teed.</p>

<p>Mitu aastat läks mööda ning kuningapoja kodumaa õuenõunikud lõpetasid ajapikku kahtlused ja nurinad ning jäid tulevase kuningaga viimaks rahulegi. Ka noormehe vanemate süda oli mureta, sest nende pojake võis nüüd eemale hoida nii saabastest, šampanjast kui varastest ärkamistest ning tema välimus sai endise toeka ja õitseva ilme tagasi. Ehk liigagi toeka. Salajaseks abimeheks olnud vanale võlurile saadeti juba kuningapoja koju saabumise päeval kuhi kingitusi, mille kullerid aga sama targalt tagasi tõid, sest lugupeetu tasu ei tahtvat. Mine sa neid võlurite tujusid nüüd tea. Printsi elu suubus vaiksesse argipäeva ning eelnevast ta mälestusi suuremat ei hellitanud. Talle meeldis, et kõik ta viimaks rahule jätsid. Vähemalt senikaua, kuni kogu õukond kuningannaga eesotsas tema närve ja kabineti uksehingi kulutama hakkasid ning vahetpidamata seletasid, et oleks aeg naine võtta. Selle tarbeks ja avituseks pidi korraldatama suur ball, nagu muinasjutumaailmas ikka mis tahes mure murdmiseks tehakse.</p>

<p>Seega leidis prints end varsti ühest selle maailma arvukaist ja nimetuist ballisaalidest. Tuled särasid, mis jaksasid, seelikud kahisesid, kuidas võisid ja klaasikõlinast kostis üle vaid õueorkestri muusika. Prints kõndis tantsivate paaride vahel, tervitas häid tuttavaid harjumuspärase vaevumärgatava noogutusega ning ei teinud halbadest sama harjumuspäraselt väljagi. Siis nad üksteist jälle nägidki. Lehvik oli tuttav, nagu saapadki. Nad astusid üksteise manu, aga taevast ei langenud ei lühtreid, päikesekiiri, ega tähti. Hämmastav oli seista oma elu esimese kiindumuse ees ja avastada, et pole mitte millestki rääkida ning tunda, et kõik eelnevad kohtumised olid silmamoondus; võlukunst, mis koosnes rohkem valsitaktist kui reaalsest mõttetööst. Nad pärisid viisakalt üksteise elu ja plaanide kohta, pillasid üksiku mälestuse ning liikusid siis edasi. Printsess naeratas. Varsti pidi see õhtu lõppema ning tema võis seelikusabad tõlda korjata, koju sõita ning enne uinumist veel uuest roosinupulisest serviisist tassikese teed juua.</p>

<p>Leitsak</p>

<p>Ta ärkas leitsakus, lõhnav ja leebe, jõgi ta järele hüüdmas otsekui kannatamatu kallim, ning jooksis vette. Sel päeval ei tahtnud ta endalt jõge maha pesta. Ta tõusis veest, ruuge, küps ja klaar nagu august ning jäi kaldapiirile seisma, vesi juustest liivale voolamas. Oli hommik. Oli aeg, aga see voolas mööda ja ümber ning sel polnudki õieti tähtsust.</p>

<p>Kolm käänakut allavoolu, suu metsmeest ja –maasikaist must, jalad ulakaist ohakaist kriimud, kõlkus paadisillal peal kolm sõnakuulmatut kuningapoega. Nad olid taadi silma alt ära tulnud. Polnud ju nende süü, et valvata jäetud sead sai rukki, lambad võtsid kapsaist matti, pesupali sõitis allavoolu ja mesilaspere paistis pisikese tumeda täpina saareladvas, neil oli aga olnud tarvis kaunikese suvetaeva all Issanda päevakest maha vedeleda.</p>

<p>Vanim kolmest vaatas paisu taga vee pahisemist ja ohkas: „Ehh, pole mingi elu joosta lojuste taga ja teha poisikesetöid. Küla naerab! Alles eile tegin uued pastlid virtsaseks. Tuleb võtta sulane.”</p>

<p>Noorim vendki oli päri: „Naistetööd pole samuti meie mure. Taat ajab kiusu, et ei võta saunanaist meie pesu ropsima, sööki keetma ja õue peale asjatama. Mul on sõrmed vees ligunemisest puha krimpsus!”.</p>

<p>Keskmine vennas tegi seda, mida kõige paremini mõistis ja oli vait. Tal oli enese pärast meel paha. Taadi antud sähvakad ka kipitasid säärtel.</p>

<p>Siis tuli aga vanimale vennaksele väärt mõte: „Kui taat teenijahinge keelab, siis eks ta naise ikka lubab võtta! Nii on elu puhta lust ja me ei pea enam rühmama.”</p>

<p>„Kas sa siis taati ei tea,” lõi noorim vend käega, „ta tahab ju meil tööga iseloomu kasvatada.”</p>

<p>„Jaah, viimasel ajal on teine oma tööga meil kallal nagu vana nuhtlus!” nõustus keskmine vend.</p>

<p>Istusid mis nad istusid, aga veepahin nende meelt ega tuju ei parandanud. Päike lõõskas turjadele ja kuumutas kroone, mis heitsid veele valusat valgust. Närtsivad kuningapojad heitsid paisule riietesegadikku ja hüppasid üksmeelselt vette.</p>

<p>Kuningapojad liuglesid nagu ilusad võõrad loomad vee all, kuni õhk otsa sai. Jõgi oli teinud neile hea sõidu ning nad paiskusid puristades vee peale kaugel allavoolu, otse jõeluhal seisva võõra neiu silme alla.</p>

<p>Kui kuningapojad teda märkasid, jäid nad vaikides seisma, rinnuni vees. Mitte et ta oleks olnud kõrvulukustavalt ilus. Ta oli lihtsalt Suvi ise. Õhk, mis oli korrapealt tulvil heina, pärnaõite ja kõige nimetu, aga suvise lõhna, tegi nad purju.</p>

<p>Tüdruk naeratas ja tema rohetav pilk lõi jõe sillerdama. Jõel oli hea meel.</p>

<p>Kõige esimesena sai sõna suust vanim kuningapoeg, kel oli prii süda ja sinised silmad.</p>

<p>„Neid,” ütles ta, „meie kullasära jäi kroonidega koos taamale maha, aga sa oled selle sootuks enda palgeile röövinud. Võta üks meist kaasaks, siis jääb varandus ikka omade keskele. Võta näiteks mind!” Ta pidas end päris kõneosavaks poisiks.</p>

<p>„Mis ma kihlakingiks saan, kallis kuningapoeg?” küsis Suvi vallatult vastu.</p>

<p>„Oi, piiga, varandusest puudu ei tule. Sa saad neljad särgid pesta ja neljad lobid keeta, neljad sukad kududa ja nõeluda, viiskümmend lammast niita, viisteistkümmend lehma lüpsta, ja … ja...õhtul võid veel kambris ilutseda kah!” lõpetas vanim kuningapoeg võiduka naeratusega.</p>

<p>Suvi lausa lõkerdas.</p>

<p>„Armas kuningapoeg teeb mulle liiga suurt au. Nii pöörane küllus paneks mul pea puha ringi käima. Pealegi, milles mul vaesel ilutseda oma ühes sitskleidis.”</p>

<p>Noorim vennastest võttis veenmisjärje innukalt oma pääle ja hakkas vanimat kuningapoega üle trumpama.</p>

<p>„Kui sa mulle tuled, saad sa peale pesemise, keetmise, kudumise, nõelumise, niitmise, lüpsmise ja ilutsemise veel poisipõnne ka kantseldada. Küll oleks kena, kui jookseksid piki õuemuru, titt kummaski kaenlas kui kanapojuke! See on ju nii ilus lubadus, et kihlakinki pole tarviski,” lõpetas noorim kuningapoeg, kes taadi antud krossid alati esimesena kommide peale ära kulutas.</p>

<p>„Etskae kingitust! Mine köida kosjad mujal, ma selleks tööks veel natike noor. Kont ei kanna välja!” kostis Suvi ühtaegu siiralt ja südamest naljatamisi.</p>

<p>Vennaksed jäid natuke norgu.</p>

<p>Suvi küsis ise keskmiselt vennalt: „Keskmine kuningapoeg, tõsine ja tasane poiss, miks sina midagi ei kosta? Ei või teada, ehk suudavad sinu sula–sõnad mind ära veenda ja saan sulle pruudiks?”</p>

<p>„Ei. Tean, et kui kuhjan su ette kohustusi ja kallisasju, paged mu eest kui me mesila. Sind ei saa veenda – valid ise ühe meist kallimaks või lähed, vabana kui tulid.” Keskmine kuningapoeg lõpetas lause ja tõmbas käega hajameelselt veele laia kaare.</p>

<p>„Jah, ja käpikuid sul ka pole,” ütles noorim vend veel solvunult peale.</p>

<p>Suvi vakatas ja vaarikad said küpseks.</p>

<p>Tema kimbatus ei kestnud kaua. Viimasest lausest välja tegemata kostis ta soojalt:</p>

<p>„Sai see alles ilusti öeldud, keskmine kuningapoeg. Jääb nii, et näeme järgmisel aastal jälle!”.</p>

<p>Siis viipas ta, jooksis üle aasa, kirju kleidisaba näpus, igas jalajäljes tärkamas emanõges, tõrvalill ja kurereha.</p>

<p>Kuningapojad ei saanudki kurvaks, vaid heitsid soojale liivale, et see nad kuivataks.</p>

<p>Kui nad pärastlõunaks koju said, olid nad päikest täis ja taadigi vihatuju ammu üle.</p>

<p>Kroonid unustasid nad muidugi maha.</p>

<h2>Täiuslik lugu</h2>

<p>Aastaid hiljem neljapäeval otsustas ta, et polnud tegelikult kunagi tahtnudki maadeavastajaks saada. Kalavintskimees sikutas saapad korralikult ülesse, lõi mütsi kuklasse, võttis oma ujureid täis pange kaasa ning hakkas pika sammuga ja vilistades kodu poole astuma.</p>
